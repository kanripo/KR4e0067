# -*- mode: mandoku-view; -*-
#+TITLE: 斗南老人集
#+DATE: 2015-08-25 00:18:12.485956
#+PROPERTY: ID KR4e0067
#+PROPERTY: BASEEDITION WYG    
#+PROPERTY: JUAN 卷二
<pb:KR4e0067_WYG_002-1a>¶
欽定四庫全書¶
　斗南老人集巻二¶
　　　　　　　　　　　　　明　胡奎　撰¶
　古樂府¶
　　前有千萬年¶
前有千萬年不知是何物後有千萬年變化安可測河¶
中龍馬未生時誰辨東西與南北混沌死七竅生崐崘¶
水源直到海千流萬派何由清但見兩輪日月東西走¶
<pb:KR4e0067_WYG_002-1b>¶
不息人言火精與水銀鍛冶紅顔凍棃色消磨緑髪如¶
星星人生得意且為樂何用空名留汗青¶
　　有所思¶
脉脉有所思泠泠寄哀弦弦聲久已絶思君聆我彈君¶
情與妾意憂樂轉指間幸隨南風調流響九嶷山¶
落葉隨風飛欲歸在何時人生千里不得㑹空向天涯¶
歌所思黄陵女兒泣湘月蒼梧鳴鳳千年别彈折秋風¶
五十弦妾貌如花命如葉青猿夜啼三峽長望美人兮¶
<pb:KR4e0067_WYG_002-2a>¶
良可傷回鴈峰前有來使願寄一書還故鄉¶
所思向何方所思今有所食蓼不知辛食蘗不知苦惟¶
有所思愁殺人蓼蘗不能如苦辛¶
　　長相思¶
長相思千萬里相思如車下輪相思如江中水江中之¶
水朝暮流車下之輪何日休胡不斫車輪塞江水車不¶
能行水不流世上相思何時已¶
長相思路遙遙相思如大江水相思如楊栁條楊栁條¶
<pb:KR4e0067_WYG_002-2b>¶
長尚可剪大江水流不可斷長相思深復深平原莫繡¶
五色綫子期莫鑄雙南金人生知已古亦少相思之心¶
向誰道¶
長相思江悠悠洞庭木落三湘秋夢中不識别時路九¶
嶷雲黯蒼梧樹翠華南去不復還雙娥灑淚愁空山五¶
十哀弦雛鳳語鷓鴣啼處斑斑雨長相思思轉深請以¶
白玉璞琢出相思心三湘之水東入海相思之心終不¶
改¶
<pb:KR4e0067_WYG_002-3a>¶
三年不見郎萬里夢他鄉江水直到海寸心如許長¶
　　思君恩¶
君恩深似海君德浩如天嵗嵗流紅日山呼億萬年¶
　　千里思¶
五里復十里一日不見心縈紆何況千里别十年五年¶
不得書君如天上雲我如水中泥雲在青霄泥在水相¶
思千里不相知¶
　　静夜思¶
<pb:KR4e0067_WYG_002-3b>¶
出門月色白如霜静夜所思思斷腸有美人兮天一方¶
碧雲迢迢河漢長河漢長不可越但有一寸心含情託¶
明月明月照人心不移静夜所思誰得知¶
　　思歸引¶
寄聲託明月為我照家鄉十年不得歸今夕在路傍路¶
傍楊栁樹猶記來時路越鳥戀南巢燕鴻懐北度去來¶
南北無了期人生莫作楊花飛¶
　　長歌引¶
<pb:KR4e0067_WYG_002-4a>¶
短歌歌不足長歌斷復續六龍之車海上來千秋萬古¶
無停轂碾雪推霜入鏡中坐見緑髮如飛蓬滿堂窈窕¶
春花紅長歌一曲歌未終西陵隴樹生秋風¶
　　秋夢引¶
井烏啼月銀牀冷轆轤聲斷青絲綆美人夢逐綵雲飛¶
鸚䳇隔窓呼不醒小鬟臨鏡雙盤鴉熏籠火暖篆煙斜¶
一寸芳心化胡蝶飛來自采芙蓉花¶
　　走馬引¶
<pb:KR4e0067_WYG_002-4b>¶
千金買駿骨五花散春雲章臺楊栁陌醉蹋落花春烽¶
煙四邊静寳玦腰間冷寄謝少年人男兒當惜身¶
　　估客樂¶
今日采石酒明日廣陵花大帆隨處泊終嵗不思家¶
　　宫中樂¶
初日上蓬萊平明玉殿開春風雙鳳琯吹下世間來¶
　　緑水曲¶
緑水何盈盈方舟出蘭渚美人臨清流相期拾翠羽翠¶
<pb:KR4e0067_WYG_002-5a>¶
羽不可拾春波蕩人心人心如緑水誰能知淺深¶
　　江南曲¶
江上水生蒲葉短白沙晴卧鳬鷖暖木蘭舟上紫雲娘¶
笑入荷花羞見郎¶
水痕漸緑蒲芽短雪消沙浦雙鳬煖一夜鵝黄著栁枝¶
春愁暗逐春潮滿江上蒲帆鳥翼張船頭槌鼓出回塘¶
吳中女兒不解飲呼酒隔簾催勸郎并州剪刀金兩股¶
不剪人間别離苦¶
<pb:KR4e0067_WYG_002-5b>¶
湘雲剪舞衣楚月裁歌扇蕩舟蓮葉深羞與郎相見¶
　　江上曲¶
春江水深蒲葉短雙鳬交頸晴沙暖青裙女兒木蘭舟¶
白苧歌回花滿頭¶
郎乘木蘭舟説道長干去長干好女兒留郎再三住郎¶
留豈不好妾思令人老郎心生蒺藜不如女蘿草妾有¶
一掬淚灑向大江流願為西北風吹轉郎船頭¶
蒲葉何短短潮來江水滿豈無金錯刀割水水不斷¶
<pb:KR4e0067_WYG_002-6a>¶
山下蘼蕪草江邊杜若花采芳思寄逺游子隔天涯¶
　　江臯曲¶
日暮清江上臨流采白蘋微波將逺意寄與弄珠人¶
　　春江曲¶
清江水深蒲葉短野鳬雙浴春波煖吳宫女兒白苧歌¶
一曲春風吹不斷¶
　　春波曲¶
新婦磯頭雨小姑山下雲無情江上水總是别離痕¶
<pb:KR4e0067_WYG_002-6b>¶
　　金井曲¶
井上青絲綆年深石有痕石痕猶不滅況是感君恩¶
　　大堤曲¶
朝看堤上花暮折堤上栁相送大堤人同傾大堤酒酒¶
酣蹋歌去留郎堤上住翻翻白馬蹄草緑無尋處¶
　　大道曲¶
將軍紫羅襦燕坐城南陌手撥紫檀槽市中人不識¶
　　横塘曲¶
<pb:KR4e0067_WYG_002-7a>¶
妾家横塘口門前種楊栁春風吹舞腰勸飲桃花酒¶
埀楊千萬縷下蘸横塘水何事織離愁春風吹不起¶
塘上誰家女紅裳白雪衣采菱愁日晚相待月明時¶
妾家住横塘郎過須下馬手把珊瑚鞭挂在埀楊下¶
　　涼州曲¶
曽聞一斗酒換得凉州牧寄語逺征人莫唱涼州曲¶
　　越城曲¶
嘗膽不知苦捧心徒自顰年年江水碧愁殺浣紗人¶
<pb:KR4e0067_WYG_002-7b>¶
　　城傍曲¶
烏啼城上頭枕戈明月下十年不得歸願放華陽馬¶
　　城門曲¶
城頭烏夜啼月落少城西夜半傳軍令天明祭大旗¶
　　湖中曲¶
外湖湖水濁裏湖湖水清妾不愛濁水長向裏湖行手¶
折芙蓉花佳期碧雲逺臨水照蛾眉盈盈愁日晚日晚¶
當奈何湖中蓮刺多回舟蕩槳去莫唱采蓮歌¶
<pb:KR4e0067_WYG_002-8a>¶
　　天河曲¶
天河之水向西流雙星夜夜當南樓機中細織雲錦字¶
美人不來生逺愁日夕河邊待靈鵲玉宇高寒露花落¶
愁心飛繞金井闌轆轤牽斷青絲索靈槎一去秋𠖇𠖇¶
白榆千年那得青天上回波還入海東西相望心不改¶
　　七夕曲¶
妾在河東郎在西妾秉機杼郎扶犁夫田秋來不收榖¶
妾織錦雲空滿軸一年一度寄郎衣妾抱苦辛郎不知¶
<pb:KR4e0067_WYG_002-8b>¶
今宵河畔一相見風露無聲烏鵲飛烏鵲飛來莫飛去¶
借爾河東白榆樹樹頭結巢生子孫不愁填河河水渾¶
百年三萬六千日今日誰云逢七七人言織女嫁牽牛¶
靈鵲作橋天上頭妾是河東天帝女郎司天田妾機杼¶
年年不敢悞秋期願田有黍機有絲絲能煖人黍能飽¶
妾亦何心頻賜巧¶
　　夜夜曲¶
夜夜望明月初若蛾眉彎夜夜望明月今如白玉盤玉¶
<pb:KR4e0067_WYG_002-9a>¶
盤有時缺蛾眉愁萬結月照閨中人如何有離别¶
　　夜長曲¶
金虯無聲銀箭緩清夜何長晝何短七星斜挂少城西¶
羣烏叫月霜花滿銅盤煖蠟絳紗明胡蝶夢寒龜甲屏¶
三尺牀頭白鷼尾五更又逐雞聲起¶
　　寒夜曲¶
絳河凍合白如霜北斗挂樹天蒼蒼美人裁衣金剪冷¶
夢入梨雲吹不醒玉闗迢迢南燕飛燈花喜報行人歸¶
<pb:KR4e0067_WYG_002-9b>¶
行人不歸花自落月滿城頭夜吹角¶
玉河回天凍光白流雲作氷飛不得銅龍嘶寒漏聲澁¶
七星離離挂城北美人羅襪妒鉛霜蘭煙喚香歸洞房¶
何人一笛闗山月吹落梅花滿城雪¶
銅龍嘶寒漏聲澁夜半氍毹霜氣入凍蠟凝膏不作花¶
地鑪火煖麒麟泣酸風射入如箭急燕律吹春竟何及¶
平明起視三足烏紅盆刷羽氷花濕¶
　　寒夜曲懐二子¶
<pb:KR4e0067_WYG_002-10a>¶
城頭烏啼寒夜長北斗挂樹天蒼蒼展轉不寐意徬徨¶
我思二子如鳳凰大兒讀書不下堂小兒冩字能成行¶
我欲挾子翺且翔手揮鳴絃發清商側身西望千仞岡¶
令人懐思不能忘¶
　　采蓮曲¶
湖中女兒眉黛秋采蓮日日唱呉謳何如生長玉井水¶
同擢仙人一葉舟¶
昨日采蓮花今日采蓮子賤妾比紅衣寧教抱香死¶
<pb:KR4e0067_WYG_002-10b>¶
溪上采芙蓉蘭舟蕩晚風葉如郎意薄花似妾顔紅采¶
花莫臨水水深清見底水有見底時郎心隔千里一去¶
不思家秋風吹若耶只愁霜露重妾貌不如花¶
　　折荷曲¶
折荷莫折莖中有千萬絲秋風吹不斷總是長相思¶
　　結楊栁曲¶
千結江上栁萬結離人心千結與萬結何如結衣襟結¶
襟尚可解結心終不改初結明月環再結同心帶帶以¶
<pb:KR4e0067_WYG_002-11a>¶
結綢繆環以結歡愛¶
　　花遊曲¶
東闌杏花雨嫋嫋寒食煙相期洛陽陌鬬草賭金錢白¶
玉裝車軸珊瑚作馬鞭章臺年少子走馬緑楊邊¶
　　檳榔曲¶
與郎相别時檳榔高過屋妾有回文錦字詩為郎翻作¶
檳榔曲緑窓沈沈春晝閒金盤鈿合羅兩鬟苦心一寸¶
誰解識中含血淚紅斑斑昨夢郎歸采蔞葉丹髓凝春¶
<pb:KR4e0067_WYG_002-11b>¶
霞滿頰願封珠唾寄蠻牋郎若見時還念妾¶
　　緑珠曲¶
郎有百斛珠妾有一寸心寧甘墜樓死花落故園深¶
　　田家曲¶
門前一雨秧田緑柘葉重重覆茅屋今嵗籬傍筍最多¶
南風一夜吹成竹趁煖吳蠶已上山繅車聲動水車閒¶
幸喜村深無虎過柴門終夜不曽闗¶
　　蒿里曲¶
<pb:KR4e0067_WYG_002-12a>¶
蒿里曲春草緑人生百年如轉燭石家美人雙翠蛾尊¶
前妙舞揚清歌一朝豔骨化黄土富貴浮雲可奈何¶
　　出塞曲¶
將軍烏角弓壯士逺從戎劒倚燕雲白旗翻漢日紅雪¶
窖數行淚天山三箭弓鐃歌應有曲報捷未央宫¶
　　登樓曲¶
今夜慿高望青天月色多入窓風露冷開户看星河¶
　　迎客曲¶
<pb:KR4e0067_WYG_002-12b>¶
陳綺席進華觴主人臨軒客上堂綺席陳瑤觴進清歌¶
緩舞情無盡¶
　　攜手曲¶
攜手復攜手攜手杏花前白玉裝車軸黄金鑄馬鞭容¶
華易消歇流光若逝川寄言貴遊子歡娯當少年¶
　　擣衣曲¶
去年擣衣郎有書今年擣衣郎在途手懸雙杵不敢下¶
只恐夢驚堂上姑¶
<pb:KR4e0067_WYG_002-13a>¶
　　寄逺曲¶
美人别後闗山長買絲繡得金鴛鴦鴛鴦交頸不飛去¶
與郎縫作征衣裳長長搓綫莫教短短綫恐郎情易斷¶
衣成更寫數行書書中淚是蛟人珠¶
　　懊惱曲¶
懊惱復懊惱懊惱無人知阿婆不嫁女夜夜守空閨¶
　　吟嘆曲¶
王子喬好神仙吹玉笙上青天七月七日緱山顛青鸞¶
<pb:KR4e0067_WYG_002-13b>¶
白鶴相後先安得金丹蜕凡骨我亦從之凌紫煙¶
　　雙鳬曲¶
江上春生蒲葉短雙鳬晝卧晴沙暖一聲欵乃釣船歸¶
錦翼斑斑相逐飛¶
　　雞鳴曲¶
晨雞初鳴當夜半少婦出房愁思亂晨雞再鳴月入帷¶
少婦出門郎馬嘶晨雞三鳴月在道道上馬嘶聲漸杳¶
馬嘶漸杳雞亂鳴桃燈泣淚天未明後夜聞雞北窓下¶
<pb:KR4e0067_WYG_002-14a>¶
夢裏雞聲候郎馬¶
一鳴六龍海波赤再鳴暘谷東方白三鳴閶闔參差開¶
紫雲飛繞金銀臺天街夜夜雞鳴早珂佩朝回霜滿道¶
綺疏花影晏眠人夢裏雞聲不知曉¶
晨雞初鳴月在堂少婦挑燈開洞房晨雞再鳴月在樹¶
門前馬嘶郎欲去城西月落雞三鳴出户不聞郎馬聲¶
馬聲已逺雞聲静回首不知郎逺近寄語晨雞休浪啼¶
啼時願郎歸馬嘶¶
<pb:KR4e0067_WYG_002-14b>¶
　　烏棲曲¶
今夜烏棲向何處啞啞飛繞深宫樹宫中美人醉不醒¶
空勞爾烏啼到明¶
　　烏啼曲¶
秦烏啞啞啼復啼夜夜不離庭樹枝妾聽烏啼識烏意¶
明日官家赦書至¶
　　城烏曲¶
烏啼城上樹飛來復飛去烏去有時來郎今在何處¶
<pb:KR4e0067_WYG_002-15a>¶
月出女墻頭烏啼碧樹秋啞啞聲不斷啼月過西樓¶
　　别鶴曲¶
縞素作衣丹作頂夜夜月明看舞影今朝童子起開籠¶
不聞戛戛回天風緱山仙人吹鳳琯八極無塵綵雲斷¶
何由振羽當我前借騎一隻蓬萊天¶
　　驄馬曲¶
御史驄青連錢嘶風刷電朝九天昨日街頭人避馬今¶
朝喋血車輪下後夜雞鳴聞曙鐘繡衣又復騎青驄¶
<pb:KR4e0067_WYG_002-15b>¶
　　迎龍曲¶
朝迎龍暮迎龍旱火燒天龍在宫縣官投牒石潭中山¶
南山北鼓逢逢蜿蜒躍入楊枝水山雲一縷隨龍起龍¶
未離山雨到城城中三日不得晴明朝打鼓送龍去願¶
龍十日行一雨種田有水刈麥乾年年謝龍神亦歡¶
　　送龍曲¶
迎龍來送龍去翠霧紅雲擁龍馭家家買紙謝龍神甘¶
雨應期龍有靈明珠之宫紫貝闕碧潭無聲湛秋月願¶
<pb:KR4e0067_WYG_002-16a>¶
龍在山雲在天嵗嵗謝龍歌有年¶
　　烏棲曲¶
城頭月明烏夜棲棲到天明啼復啼底事夜棲朝復去¶
不識朝陽鳳凰樹¶
　　迎龍詞¶
鼉鼓逢逢龍在王宫電虩虩雲重重啟貝闕精誠通驅¶
五雷招八風¶
　　送龍詞¶
<pb:KR4e0067_WYG_002-16b>¶
龍之來兮蜿蜒龍之去兮連蜷沛神澤兮沃秋田雲為¶
車兮電為鞭陳玉醴進瓊筵感神惠兮不可言願五風¶
兮十雨綏萬邦兮屢豐年¶
　　白鸚鵡詞¶
白鸚鵡隴西來金籠馴養無人開綺窓談舌學人語字¶
字分明如處女一朝持入沈香亭玉環自教蜜多經解¶
聽月殿霓裳曲慣識梨園羯鼓聲無端羽化沖霄去𦵏¶
在碧桃花落處隴頭迢遰隴雲深無復重棲舊時樹¶
<pb:KR4e0067_WYG_002-17a>¶
　　山鷓鴣詞¶
勸郎莫過洞庭湖湘妃廟前啼鷓鴣可恨九嶷山隔斷¶
翠華無處問蒼梧¶
江上有山復有山鷓鴣啼處雨斑斑一聲兩聲行不得¶
南船北船朝暮還¶
　　精衛詞¶
精衛精衛飛且鳴千年填海海不平世傳此是炎帝女¶
不知何年填海水海山石爛海水枯是時精衛安得無¶
<pb:KR4e0067_WYG_002-17b>¶
如何精衛鳥只填東海水海水尚可填人心浩無底¶
　　鮫人詞¶
并刀翻水凝不流碧綃如煙張素秋蛟人夜織魚鱗屋¶
月色澄澄湛寒緑賣綃來從城市居主翁不識明月珠¶
明珠贈君世無價明年有綃復來賣¶
　　蠶簇詞¶
拜蠶室祭神桑呉蠶在箔神在堂願神佑蠶風日好取¶
繭倍多蠶縷長十日天隂未開箔蠶吐絲遲繭還薄地¶
<pb:KR4e0067_WYG_002-18a>¶
鑪火煖借春回再禱神蠶須急作繅車易轉繭易抽長¶
絲滿桁晴不收新婦登堂向姑道今嵗衣姑絲不少¶
　　神樹詞¶
田家種田無五行屋西神樹生有靈年年祭樹卜水旱¶
祈雨即雨晴須晴雞豚拜掃無閒日烏鵲羣飛來啄食¶
剪紙作錢挂樹枝祝田有來蠶有絲收麥上場神得食¶
繅絲納官神得衣¶
　　田家詞¶
<pb:KR4e0067_WYG_002-18b>¶
邨巷深深棗花落少婦繅絲催織作上堂正恐阿婆瞋¶
不憤田頭叫姑惡大兒翻壠牽疲牛小兒作軍邊上頭¶
今年雨多麥穗黒較比上年無半收白頭不願識官府¶
但願有租應門户¶
　　漁父詞¶
家住琴江江上頭拓卦洲前春水流桂枝檝木蘭舟終¶
日忘魚不下鉤¶
儂是煙波一釣徒持竿東海拂珊瑚女兒港番君湖浪¶
<pb:KR4e0067_WYG_002-19a>¶
静風恬過小孤¶
黄梅嶺下是儂家白石磯邊把釣車友麋鹿侣魚蝦不¶
在山顛即水涯¶
大江西去是廬山雲白山青罨畫間彭蠡澤海門闗莫¶
待風波及早還¶
白石磯頭春水流朝朝暮暮伴沙鷗山渺渺水悠悠笑¶
殺磻谿下直鉤¶
磻溪野老髮埀肩釣得周家八百年魚換酒不論錢醒¶
<pb:KR4e0067_WYG_002-19b>¶
即長歌醉即眠¶
　　仙人詞¶
金鼇背上蘂珠宫千嵗桃花幾度紅曽見茂陵松柏下¶
銅仙清淚落秋風¶
　　秋胡詞¶
陌頭桑葉春隂隂少婦采桑多苦心朝來出門日已晏¶
蠶飢葉稀姑未飯少年騎馬桑間來黄金不博笑顔開¶
但令人似秋胡婦世上黄金不如土¶
<pb:KR4e0067_WYG_002-20a>¶
　　呉女詞¶
呉中女兒絶可憐裁得春衫稱少年身未嫁夫無處著¶
至今留在母牀邊¶
二八呉女兒畫槳搖春煖貪看雙鴛鴦采蔆歸日晚¶
　　征婦詞¶
妾身願如弓上弦萬里隨郎長在邊郎身莫如弦上箭¶
一去無還不相見堂上阿婆今白頭妾守空閨郎逺遊¶
請郎看取門前樹上有慈烏不飛去¶
<pb:KR4e0067_WYG_002-20b>¶
　　去婦詞¶
出户心悄悄中情向誰道吞聲不敢啼又恐傍人笑妾¶
有嫁時鏡請郎留自照鏡裏見新人還思舊人貌¶
東山生兎絲西山生蒺藜二物不相偶美惡人自知妾¶
有堂上姑妾有懐中兒生兒未及長姑老將何依妾今¶
别夫去裴回向何處他日黄泉相見時墓前莫種相思¶
樹¶
妾去何足惜妾留不自安高堂有老姑孰知飢與寒妾¶
<pb:KR4e0067_WYG_002-21a>¶
昔念有家妾今如風花何如千尺松而不附女蘿哀哀¶
别姑去淚下不能語姑若念妾時看取牀頭女¶
　　老婦歎鏡詞¶
妾有團團古時鏡在匣渾如月端正朝朝持向玉臺前¶
秋水芙蓉兩相映自從十五畫脩蛾白髮相看塵漸多¶
繡得合歡雙寳帶今朝攜上街頭賣滿城新鏡照新人¶
此鏡無人定高價¶
妾有團團嫁時鏡比似青天月端正少年錦帶繡芙蓉¶
<pb:KR4e0067_WYG_002-21b>¶
照妾顔色如花紅妾今對鏡頭如雪辜負青天端正月¶
　　明鏡詞¶
我有古時鏡照君玉雪顔湛然如止水終古無波瀾世¶
人但照面照心不自見照面不照心妍媸竟何辨所以¶
百鍊精鬼神無遁情願為千里月逺近逐君行¶
　　照鏡詞¶
顔看鏡中紅髮看鏡中白如何一寸心鏡中看不得¶
　　照鏡詞贈鑷工潘郎¶
<pb:KR4e0067_WYG_002-22a>¶
潘郎買得揚州鏡團團比似揚州月持向揚州住十年¶
旦暮照人頭上雪明月樓前問月人瓊花觀裏賞花春¶
回頭不覺紅顔改對面應嗟白髮新男兒立功當及早¶
莫向潘郎鏡中老¶
　　白苧詞¶
剪氷綃縫雪縷館娃宫人越溪女回風吹雪長袖舉玉¶
階繽紛落花舞白月墮地星河髙流雲巻空翻翠濤宫¶
門魚鑰夜迢迢¶
<pb:KR4e0067_WYG_002-22b>¶
緑窓櫻桃花亂飛美人當窓縫舞衣纎歌窈窕揚蛾眉¶
鸞停鵠立佩陸離館娃宫深更漏稀北斗斜挂宫門西¶
觚稜漸明烏人啼¶
浣紗女兒顔如花一朝進入呉王家呉王宫中歌白苧¶
水殿芙蓉不知暑翔鸞舞鵠雪滿堂回風吹花響屧廊¶
宫門烏啼更漏長曈曈旭日生榑桑¶
　　焦尾詞¶
龍門千尺桐化為㸑下焦不遇蔡中郎大音終寂寥所¶
<pb:KR4e0067_WYG_002-23a>¶
以九苞鳳千年鳴一朝¶
　　團扇詞¶
明月有時缺團扇空自圓月缺終還滿扇圓仍棄捐不¶
如秋水鏡長挂玉臺前¶
團扇團如白玉盤玉盤比似月團團早知玉樹秋風近¶
不把閒愁寫素紈¶
　　香風詞¶
洛陽萬花如錦機春風吹上繡羅衣日高走馬章臺路¶
<pb:KR4e0067_WYG_002-23b>¶
蛺蝶一雙相逐飛¶
　　春夜詞¶
大江春水流湯湯中有萬斛之龍驤南北二斗相低昻¶
泰階六符白煌煌牽牛織女遙相望欲渡不渡河無梁¶
我思美人天一方展轉不寐愁何長¶
　　遊春詞¶
杏雨不沾泥流鶯恰恰啼彎弓馳紫陌躍馬過金堤¶
　　乞巧詞¶
<pb:KR4e0067_WYG_002-24a>¶
平生甘抱拙何用天孫巧不知栁栁州年年乞多少¶
天孫今夜渡天河人言天上巧最多妾今抱拙不求巧¶
願賜拙多寧巧少東家巧女如鳳凰羅襦繡得金鴛鴦¶
少年嫁夫先得巧明珠論斗金盈箱妾守空閨甘寂寞¶
苦心不戀東家樂却笑天孫長别離縱使巧多徒爾為¶
　　唐宫行樂詞¶
明日内家遊上苑許教鬬草賭金釵怕人先記花名字¶
隔夜潛偷玉篆牌¶
<pb:KR4e0067_WYG_002-24b>¶
華清賜浴晚涼回水殿芙蓉徹夜開碧盌調氷消酒渇¶
金盤又進荔枝來¶
　　調笑詞¶
楊栁楊栁一夜緑如春酒今朝起送歸人闗山千里暮¶
春暮春暮春春暮目斷天涯煙樹¶
胡蝶胡蝶飛繞碧桃千葉今朝走覓南鄰明日天涯暮¶
春暮春暮春春暮花落蝶歸何處¶
　　刺促詞¶
<pb:KR4e0067_WYG_002-25a>¶
刺促何刺促夜泊長江曲同是逺遊人何須論遲速¶
刺促復刺促刺促向誰道青青高山樹不如牆下草¶
　　宛轉詞¶
宛宛轉轉車下輪紅紅緑緑百花春紛紛汨汨馬蹄塵¶
寂寂寞寞閨中人¶
宛宛轉轉機上絲紅紅緑緑繡為衣紛紛汨汨胡蝶飛¶
寂寂寞寞人别離¶
宛宛轉轉弦上音紅紅緑緑隴西禽紛紛汨汨愁人心¶
<pb:KR4e0067_WYG_002-25b>¶
寂寂寞寞春閨深¶
　　采蔆詞¶
江水明于鏡江波皺如縠采蔆溪上頭愛此溪水緑昨¶
日采蔆去蔆多滿載歸今日采蔆去葉多蔆角稀采蔆¶
不采葉空回木蘭檝蔆刺牽人衣江空正愁妾¶
　　采蓮詞¶
秋風昨夜起花落翠房深欲識妾心苦試嘗蓮子心¶
　　浮萍詞¶
<pb:KR4e0067_WYG_002-26a>¶
半隨波浪半黏沙漂泊東西不戀家莫怪生來無定迹¶
只縁根本是楊花¶
　　新栁詞¶
纎腰嫋嫋春風前十五女兒真可憐天氣困人眉不展¶
也隨蠶事學三眠¶
　　栁花詞¶
迎得春來又送歸被他撩亂撲征衣莫教十字街頭種¶
花到開時四散飛¶
<pb:KR4e0067_WYG_002-26b>¶
隨風為白雪入水化青萍無限離人意長亭又短亭¶
上天如白雲入水化萍葉雲萍無定蹤如何不愁妾¶
盈盈牆下桃花落子留樹薄命似楊花隨風不知處¶
朝撲綺羅衣夕委黄塵道不知長江上化作浮萍草¶
　　楊栁詞¶
揚子江邊楊栁條風前學舞鬬纎腰來往遊人攀折少¶
也勝種在灞陵橋¶
嫋嫋翠腰柔春來舞到秋郎行莫回顧中有斷腸愁¶
<pb:KR4e0067_WYG_002-27a>¶
一縷一縷愁千絲千絲苦寧見章臺春莫逢灞陵雨¶
　　栁枝詞¶
一送離人折一枝長條折盡短條衰飛花自是浮萍草¶
莫向尊前怨别離¶
門前楊栁欲藏鴉可恨蕭郎不在家妾有蛾眉如栁葉¶
郎今蹤跡似楊花¶
舊日呉王百尺臺萬株楊栁是誰栽閶門城外春隂裏¶
多少將軍繋馬來¶
<pb:KR4e0067_WYG_002-27b>¶
　　楊栁枝詞¶
郎聽妾歌楊栁枝明年二月望郎歸栁眉如妾鏡中黛¶
栁色比郎身上衣¶
　　竹枝詞¶
谿北谿南春雪消谿水一夜忽平橋明朝艇子載書畫¶
繋在屋前楊栁條¶
屋前栁色鵝兒黄鵝兒隊隊在林塘栁色似鵝鵝似酒¶
春來自是斷人腸¶
<pb:KR4e0067_WYG_002-28a>¶
　　博谿舟中賦竹枝二首¶
東谿月出西谿隂谿上蕩舟谿水深郎今唱歌向何處¶
白鳥灣頭高樹林¶
白鳥灣頭高樹林十年相約到如今攏船不怕風波急¶
儂有竹篙知淺深¶
　　西湖竹枝詞¶
荷葉葢頭花拂衣今夜采蓮當早歸昨日小孤回棹晚¶
鴛鴦驚過裏湖飛¶
<pb:KR4e0067_WYG_002-28b>¶
儂家住在瑪瑙坡與郎湖上采么荷儂比蓮心心最苦¶
郎如藕絲絲更多¶
妾是藕條郎似荷勸郎聽唱竹枝歌藕條抱節絲難斷¶
荷葉留心苦更多¶
妾是浮萍郎似花花隨風去落天涯浮萍只戀池中水¶
花性飄揚不戀家¶
妾是荷花郎是萍萍隨波浪任飄零荷心不離泥中藕¶
花謝明年葉再青¶
<pb:KR4e0067_WYG_002-29a>¶
郎是天河妾是星與郎相見最分明河流只向西南去¶
抛妾東邊渡不成¶
西子湖邊楊栁花隨風隨雨落天涯莫教飛入湖中去¶
化作浮萍不戀家¶
湖中荷葉緑田田恰似人間子母錢若能買得春愁斷¶
儂亦移家傍水邊¶
　　過浦賦竹枝詞¶
通浦灞前春雨晴大船小船南北行慿仗篙師一問訊¶
<pb:KR4e0067_WYG_002-29b>¶
歸帆已到秀州城¶
雪後江南春到時鵝黄已染楊栁枝東風不解離别意¶
一日惱人千萬絲¶
　　次韻王繼學灤河竹枝詞¶
灤河嘴頭積雪多山下石子青盤陀儂在江南望江北¶
恰如織女隔天河¶
百兩宫車碾雪泥山前二月春草齊去年羽書星火急¶
婦女上馬小兒啼¶
<pb:KR4e0067_WYG_002-30a>¶
灤河杏花如雪勻小雨三日不生塵罏頭少婦勸郎酌¶
花如人面草如茵¶
去年大旱氣不蘇道傍行泣婦與姑不似江南連月雨¶
夜夜夜啼山鷓鴣¶
灤陽河畔女如雲生長不識江南春大字青帘賣官酒¶
莫辭注玉更傾銀¶
山前馬嘶苜蓿花山下蔴茹勝蕨芽細肋沙羊割紅玉¶
不識雪水夜煎茶¶
<pb:KR4e0067_WYG_002-30b>¶
白翎雙飛秋草黄雲沙萬里接天長番僧箇箇楊梅帽¶
日暮聞鐘來上方¶
天上金根回六龍年年田舍及秋舂白頭父老出門拜¶
漢官威儀今載逢¶
薊門闗外故人居十年不見音問疎昨日江頭見來雁¶
寄得灤河一紙書¶
李陵臺西避暑宫穹廬月白夜生風呉儂解唱竹枝曲¶
此調不與江南同¶
<pb:KR4e0067_WYG_002-31a>¶
　　題梅效竹枝體¶
儂家向南雪一株春後春前常見渠瘦影從教比郎瘦¶
孤山終不似儂孤¶
　　過太湖竹枝歌¶
第四橋頭楓葉青白龍吹雨浪花鯹過橋買酒待月出¶
今夜夜宿埀虹亭¶
青帬女兒雙髻螺唱得呉宫子夜歌酒醒月明眠不得¶
秋風吹落洞庭波¶
<pb:KR4e0067_WYG_002-31b>¶
西山日落東山黄儂唱竹枝行晚涼十幅蒲帆弓樣滿¶
南風吹過白龍堂¶
　　薤露歌¶
薤上露何離離人生不滿百歡樂當及時東方三足烏¶
啼老榑桑枝古來聖與賢一去無還期薤上露令人悲¶
薤上露何瀼瀼蓬萊變清淺海水漂枯桑有生㑹俱盡¶
寜論弱與强空餘三尺土千年閟幽光薤上露令人傷¶
薤上露何漙漙朝日上隴頭葉上露易乾烏啼松樹間¶
<pb:KR4e0067_WYG_002-32a>¶
相送入空山白骨委黄壤親朋各自還薤上露令人歎¶
　　雲歌¶
五色承朝日暉暉黼黻衣朝隨黄鶴去暮逐玉龍飛欲¶
知棲息處長是戀金扉¶
　　白日歌¶
燭龍燭龍爾何速三繩莫繋烏三足魯陽之弋徒爾為¶
安得長挂榑桑枝¶
東榑桑西若木中有赤龍口銜燭東馳西走無停轂人¶
<pb:KR4e0067_WYG_002-32b>¶
生何為苦不足¶
　　子夜歌¶
試問銅壺水今宵幾許深漏長如妾淚水淺是郎心¶
　　呉宫子夜四時歌¶
御栁裊金絲宫鶯拂柘衣簾隂隨日轉漏㸃出花遲¶
雨過太湖上芙蓉水殿開綵舟邀月上玉盌送氷來¶
玉宇夜沈沈天河似海深下階齊拜月纎手學穿針¶
城上七星低宫鴉繞樹啼朔風吹不入自有辟寒犀¶
<pb:KR4e0067_WYG_002-33a>¶
美人歌竹枝胡蝶傍花飛白日東窓静金刀剪苧衣¶
雨過湖波緑荷花水殿開隔花人似玉船上買氷來¶
秋風昨夜起吹月到房櫳夢入闗山去江楓樹樹紅¶
一尺街頭雪朝來沒馬蹄狐裘不覺煖更有辟寒犀¶
　　襄陽歌¶
襄陽太守白接䍦襄陽兒唱白銅鞮今朝載酒向何處¶
言往習家池上去醉春日歌春風馬上歸花正紅¶
　　呉歌¶
<pb:KR4e0067_WYG_002-33b>¶
第四橋邊楓葉秋青裙少婦木蘭舟月明打槳唱歌去¶
驚起蘆花雙白鷗¶
　　商歌¶
白日粲粲南山阿長夜漫漫愁奈何停車夜宿郭門外¶
悲風烈烈聞商歌歌云不遭舜與堯單衣短布風蕭蕭¶
人生卑微何可忽後車載之相齊國¶
　　呉人歌¶
江悠悠輓使舟呉人歌歌鄧侯江水東流去不返鄧侯¶
<pb:KR4e0067_WYG_002-34a>¶
鄧侯舟莫輓¶
　　東鄰美女歌¶
機上鳳凰梭盈盈抹兩蛾謝鯤雙齒折猶不廢鸞歌¶
　　亷叔度歌¶
成都太守㢘叔度三年守城人案堵桑葉隂隂歌滿路¶
不歌一襦歌五袴¶
　　范史雲歌¶
三日不食釜生魚五日不食甑生塵丈夫未遇甘賤貧¶
<pb:KR4e0067_WYG_002-34b>¶
嗚呼豈無人間范史雲¶
　　五噫歌梁鴻¶
瞻彼洛京兮噫宫闕連城兮噫非我故鄉兮噫鹿車轔¶
轔兮噫歸全其身兮噫¶
　　獨漉歌¶
獨漉獨漉水深沒足水中有泥不見玉世上人心易翻¶
覆¶
　　扊扅歌¶
<pb:KR4e0067_WYG_002-35a>¶
停趙舞罷秦聲妾歌扊扅君試聽五羖皮西入秦妾烹¶
伏雌君逺行君今富貴忘賤貧¶
燃蠟不如炊扊扅炰鳳不如烹伏雌太官之羊不如五¶
羖皮妾彈秦筝君不知吁嗟乎百里奚¶
　　驪駒歌¶
朝出北郭門驪駒在路傍路傍秋草短江月白如霜歌¶
驪駒唱呉歈千里萬里道三年兩年書願為金絡隨君¶
馬願為雙輪逐君車¶
<pb:KR4e0067_WYG_002-35b>¶
河之水清泱泱津吏伐鼓聲鏜鏜主當渡河吏乃醉女¶
娟操舟贖父罪持檝中流發櫂歌津吏酒醒女渡河鴛¶
鴦雙飛可奈何¶
　　黄鵠歌¶
太液池水清涓涓金衣菊裳下九天建章宫中生紫煙¶
鳳凰來儀羽翩翩至德廣被千萬年¶
　　鳳凰操¶
鳳凰兮銜圖殷道衰兮周德之符岐山兮蒼蒼五色爛¶
<pb:KR4e0067_WYG_002-36a>¶
兮朝陽殷日短兮周日長千秋萬嵗兮于彼翺翔¶
　　别鶴操¶
别鶴翩翩結褵五年吁嗟乎欲移我所天中夜倚户心¶
悁悁妾心直如琴上弦為君一彈别鶴篇¶
　　精衛操¶
石磊磊海茫茫白石不可爛海塵何日黄嗟哉精衛爾¶
勿傷昨日麻姑過東海蓬萊弱水又生桑¶
　　越裳操¶
<pb:KR4e0067_WYG_002-36b>¶
有雉有雉來于越裳文王之德孚于萬方逺人其歸家¶
國永昌¶
　　襄陵操¶
登彼㑹稽兮洪水滔滔嗟我黔首兮百萬嗷嗷胼胝兮¶
乘橇過門不入兮使我心勞¶
　　塗山操¶
有白者狐九尾差差時哉時哉應彼昌期水土底平告¶
功錫圭坤德承乾維王之基¶
<pb:KR4e0067_WYG_002-37a>¶
　　箕山操¶
箕之山兮潁之陽箕之人兮濯滄浪彼何人兮牽牛吾¶
洗耳兮徜徉¶
　　湘靈操¶
湘之水兮潺潺湘之竹兮斑斑湘之女兮緑雲間望重¶
華兮不復還九嶷兮蒼蒼青猨啼兮夜何長折瓊芳兮¶
寄逺鼓瑤瑟兮心倀倀¶
湘之水清泱泱二妃夜泣青篔簹斑斑清淚流不盡五¶
<pb:KR4e0067_WYG_002-37b>¶
十哀弦瑤瑟冷鷓鴣啼處數峰青一夜月明悲洞庭¶
　　八公操¶
淮南王好神仙朝餐金盤之玉屑夕鍊寳鼎之神丹騎¶
龍下上超天闗超天闗馭天風山前桂樹青叢叢人間¶
白日西復東安得從之招八公¶
淮山蒼蒼淮水黄桂樹叢生山之陽丹砂成金夀命長¶
身騎飛龍恣翺翔千秋萬古樂未央¶
　　石婦操¶
<pb:KR4e0067_WYG_002-38a>¶
山頭白石高數尺人言貞婦化為石貞婦化石不回頭¶
俯視千年江水流江水流不可斷行人歸白石爛¶
　　傷殷操¶
麥漸漸黍油油昔日殷墟今日周吞聲不語淚交流玉¶
桮象箸兮何以解憂¶
　　思親操¶
兒陶于河有烏傞傞兒漁于澤有烏翼翼彼烏返哺歴¶
山之下歸哉歸哉慰我父母¶
<pb:KR4e0067_WYG_002-38b>¶
　　履霜操¶
晨履霜兮河之上考不顧兮兒見放兒飢而寒兮蓐食¶
而荷衣䜛口鑠金兮考胡不知吁嗟命之窮兮于河之¶
湄¶
　　采薇歌¶
西山有薇薄言采之周人有粟弗療我飢寧薇而甘兮¶
毋粟而慙兮維首陽之巖巖兮¶
　　崩城操¶
<pb:KR4e0067_WYG_002-39a>¶
一哭長城崩誰言土無情至今城下水猶聞嗚咽聲吾¶
皇萬古基太平婦女不哭城不傾城不傾四海寧¶
以妾眼中淚灑向城下土城崩見夫骨始知妾心苦¶
　　君道篇¶
夸娥莫移山精衛莫填海天作高山與海深黄河一清¶
聖人在聖人有道津梁通千門萬户皆春風豈不聞越¶
裳重譯貢白雉萬國歸之若流水¶
　　美女篇¶
<pb:KR4e0067_WYG_002-39b>¶
有女顔如花生長越王家浣紗白石上何曽知館娃高¶
臺凌青天朝歌暮復絃宫人裁白苧只知長少年日月¶
無停車流光迅於電春風吹落花不到黄金殿¶
　　寳劍篇¶
牀頭有古劒白虹夜流輝炯然三尺雪化作青蛇飛豈¶
無千金直待價將安歸挂向徐君墓時聞鬼母啼¶
　　明珠篇¶
煌煌明月珠乃在龍頷下下沈無底谷得之世無價或¶
<pb:KR4e0067_WYG_002-40a>¶
人不愛寳彈雀千仞岡得失何足較所嗟無夜光¶
　　君道篇¶
君道天廣大王言出如綸雨露及草木萬物皆陽春九¶
重坐南面四海奉一人禹稷猶已溺唐虞視同仁華葢¶
當中天列星環北辰¶
　　月漉漉篇¶
月漉漉銀塘曲兎影蘸金波龍綃皺文縠越女浣紗歸¶
雙蛾濕秋影移舟明鏡中露下菱花冷¶
<pb:KR4e0067_WYG_002-40b>¶
　　白馬篇¶
房星夜墜秋河碧夭矯雄姿龍八尺何年飛下九重天¶
自(闕/)人間騎不得置之天上白玉闌長鳴直欲趨天闗¶
瑤池碧桃千萬片回風吹雪春斑斑不學開元照夜白¶
西入褒斜走荆棘願逐軒轅凌紫霞逺遊常在太清家¶
　　黄鵠行¶
東海有黄鵠兩雛何翩翩朝戲滄海上暮棲瓊樹顛一¶
朝挾其雛裴回上青天一雛歸故巢一雛委身草莽間¶
<pb:KR4e0067_WYG_002-41a>¶
黄鵠哀鳴向他山側身東望何時還他山豈無匹鳳凰¶
五色翰渇有醴水飢有琅玕黄鵠不願同飲啄得歸東¶
海心即樂¶
　　野田黄雀行¶
黄雀啄啄野田間飢鷹側目下空山黄雀投虞羅低摧¶
傷羽翰少年拔劒捎羅網黄雀高入青雲上囘首裴徊謝¶
少年虞羅勿令張野田¶
　　日出入行¶
<pb:KR4e0067_WYG_002-41b>¶
海東之山曰桃都上有三足黄金烏三更烏啼海色動¶
六龍飛出榑桑隅浴暘谷經天衢羲和攬轡無停車吾¶
不知東西相去幾萬里夜入咸池朝復起紫雲紅霧天¶
蒼蒼為天作眼明四方臣願陛下八萬四千嵗日出日¶
沒皆封疆¶
　　月初生行¶
月初生二八蛾眉初畫成漸如弓弦復如鏡一月兩回¶
虧復盈弓弦不射天外信明鏡不照人間情馬上行行¶
<pb:KR4e0067_WYG_002-42a>¶
屢回首一鈎空挂他鄉栁¶
　　北風行¶
北風蕭蕭寒墮指悲笳一聲淚如水丈夫生出玉門闗¶
回首家鄉數千里¶
　　苦熱行¶
江南五六月無地尋清涼東家少年不怕暑玉盌氷花¶
調蔗漿平頭奴子面如玉紈扇驅風入脩竹安知躍馬¶
走紅塵畏途炎蒸愁殺人¶
<pb:KR4e0067_WYG_002-42b>¶
　　冬暖行¶
冬日何短短昨日苦寒今日暖不見門前桃李花一時¶
向暖舒春葩花前一雙黄蛺蝶東家飛過還西家明朝¶
嚴霜凋百草蛺蝶不來花又老¶
　　少年行¶
越羅春衫繡鳳凰黄金壓轡青絲繮張緒風流騁年少¶
走馬章臺遊獵場鬬雞五坊白日晚夜宿倡樓不知返¶
白日西飛海倒流紅顔少年春復秋¶
<pb:KR4e0067_WYG_002-43a>¶
白馬紫游繮行過洛陽道不顧落花飛只道青春好¶
日日青樓醉章臺蹋月歸秋風昨夜起又試越羅衣¶
　　壯士行¶
千金寳刀百金馬稱是人間驍勇者射虎曽過南山前¶
斬蛟復入長橋下何不生出玉門闗為君談笑斬樓蘭¶
漢家得此英雄將塞上琵琶怨莫彈¶
　　從軍行¶
萬里燕山道花開不見春閨中兒在腹何日替爺身¶
<pb:KR4e0067_WYG_002-43b>¶
　　狹邪行¶
朝行狹邪路暮行狹邪路誰道不容車雙輪竟朝暮路¶
狹尚可過人心易風波相逢不相識如隔萬里河驚飇¶
吹落葉寒衣在故篋莫抱齊門竽且彈馮生鋏虎嘯風¶
出山龍升雲上天狹邪勿云狹王道自平平¶
　　薊門行¶
天上白雪飛將軍朝獵圍大野地椒短草深狐兎肥健¶
兒先報捷生縛樓蘭歸¶
<pb:KR4e0067_WYG_002-44a>¶
　　步出夏門行¶
步出夏門言登泰山道逢赤松方瞳玉顔飛霞為佩明¶
月為環授我寳訣惠我大丹回視東海黄塵蔽天驂麟¶
翳鳳逍遙永年¶
　　采桑行¶
結髮五日與郎别妾顔如花命如葉桑間五見戴勝飛¶
高堂姑老郎不歸郎歸有黄金妾心終不移若欲知妾¶
心沂水清瀰瀰¶
<pb:KR4e0067_WYG_002-44b>¶
　　宛轉行¶
宛轉復宛轉一日千萬思宛轉如琴上弦宛轉如機上¶
絲機中别愁安可織弦中别愁彈不得闗河迢迢隔逺¶
天歸路直如琴上弦人間安得并州剪剪斷琴弦與機¶
絲别情庶有窮盡時¶
宛轉復宛轉宛轉如水中波宛轉復宛轉宛轉如機上¶
梭水波流恨去不返機梭織愁可奈河人生託交在知¶
已何論千里與萬里長沙尚謫賈少年東海誰招魯連子¶
<pb:KR4e0067_WYG_002-45a>¶
豐城雙劒埋泥沙斗間紫氣騰光華當時張雷不識寳¶
千年繡澁生苔花我歌宛轉行使君傾耳聽聖人在位¶
黄河清腰金佩玉皆俊英莫戀山中紫芝好丈夫立功¶
當及早¶
　　宛轉行寄高徵君¶
宛轉復宛轉日沒還上天宛轉復宛轉月破還再圓天¶
道諒如此人情當復然與君雖未遇何用數芳年不見¶
黄河水朝朝入東海東海有時枯思君鎮相待¶
<pb:KR4e0067_WYG_002-45b>¶
　　相逢行¶
使君馳五馬賤妾在桑隂縱有黄金餅何曽換妾心¶
　　長歌行¶
長歌如繭絲繅之不能斷絲斷尚可續歌長安可短短¶
歌續長歌歌長可奈何願學青松樹千年附女蘿¶
　　豔歌行¶
堂前燕尾差差逺行兄弟不如歸一朝流宕在他縣故¶
衣未補新衣綻主婦敬愛客為補故衣裳夫壻入門來¶
<pb:KR4e0067_WYG_002-46a>¶
斜昐情内傷請卿勿斜盼門有池水清泱泱水中白石¶
郎自見妾心如石不可轉¶
　　怨歌行效庾信體¶
白白機頭素絲製作呉宫舞衣纎羅不受塵汚細縠常¶
避風吹館娃夜深月色長洲春老花枝秋風樹頭相待¶
隨例承恩幾時¶
　　長門怨¶
燕體徒自輕蛾眉易生妒妾有千黄金不買長門賦¶
<pb:KR4e0067_WYG_002-46b>¶
　　玉階怨¶
露下瑤階冷流螢濕不飛長門今夜月特地上秋衣¶
　　秋閨怨¶
郎作征車妾作輪闗山逺近得隨君自從别去秋容減¶
絡臂真珠小幾分¶
　　金井怨¶
露下青桐葉滴滴銀牀裏妾淚不曽乾多于井中水¶
　　春怨¶
<pb:KR4e0067_WYG_002-47a>¶
昨夜春寒冷如水夢入闗山數千里蕭郎近報在凉州¶
一寸心馳邊上頭¶
　　獨處愁¶
脉脉背孤鐙迢迢數長漏下階不見人空帷月如晝¶
　　白頭吟¶
雙魚生水中朝暮不相離鴛鴦在河滸同出復同歸茂¶
陵多姝子新花非故枝請看膝上琴是妾手中絲琴心¶
有時改妾心終不移¶
<pb:KR4e0067_WYG_002-47b>¶
妾乘油壁車郎騎青驄馬願作雙車輪隨郎馬蹄下¶
成都不可住郎題橋上柱臨卭道上花是妾當罏處¶
門前溝中水日夕東西流上有雙鴛鴦交頸同白頭¶
　　隴水吟¶
隴頭水鳴嗚咽朝洗秦人骨暮流漢人血秦骨化黄土¶
漢血歸黄泉水流如人聲夜哭長城邊¶
　　轆轤吟¶
一轉一回腸再轉腸應斷不愁井水深只恐郎恩短¶
<pb:KR4e0067_WYG_002-48a>¶
　　百舌吟¶
衆鳥皆一舌爾鳥百舌聲闗闗青春白日鳴花間緑窓¶
佳人怨離别脉脉閒愁向誰説東家鸚鵡鎖金籠讓爾¶
百舌當春風¶
　　絡緯吟¶
唧唧始臨楹嫋嫋復移樹露葉驚虚織風條勞暗度盈¶
盈窓間女皎皎機中素姑寒未得衣先催了官賦¶
唧唧復唧唧絡緯啼東壁如何終夜鳴辛苦勞虛織貧¶
<pb:KR4e0067_WYG_002-48b>¶
家素絲未了官堂上老姑衣正寒嗟爾年年催嬾婦露¶
績風繅竟何補願妾長勤姑有衣買絲納官先上機¶
　　秋夜吟¶
玉盤墮地天如水露重流螢飛不起頭白老烏城上啼¶
七星斜挂城樓西行人起視河漢低門前蕭蕭班馬嘶¶
十八衛娘羞畫眉笑指鐙花占逺歸¶
秋夜長漏聲緩館娃宫中愁日短十圍畫燭照呉臺花¶
落半天紅纂纂綵雲凝歌吹不斷蹋月雙回小龍管鵶¶
<pb:KR4e0067_WYG_002-49a>¶
啼金井東方明寳鴨煙籠綺疏煖¶
　　望月吟¶
明明三五月二八還復缺他鄉見月團何如在家懽在¶
家桮酒煖在路衣裳寒淚隨天河水流向海東邊海東¶
有弱流轉首為桑田哀哀精衛鳥寃苦相交煎含情訴¶
明月願月長在天雲來月暫晦雲去月依然瑤琴彈别¶
鶴㑹待知音傳¶
　　花下吟贈友¶
<pb:KR4e0067_WYG_002-49b>¶
昨日桃花開今朝李花落開落自有時紅顔不如昨手¶
提青絲白玉壺得錢何惜花下沽今日有花明日無¶
　　貧女吟¶
妾年十五處洞房自小何曽出中堂去嵗秋田不收榖¶
今年春月無蠶桑長兄從軍在逺道製衣常恐天寒早¶
但得不離慈母傍玉顔何惜春花老東鄰少女花滿頭¶
日日歌舞倡家樓無端嫁作商人婦却抱琵琶彈别愁¶
　　貧女歎¶
<pb:KR4e0067_WYG_002-50a>¶
妾年八九齡始知男女别十三學女工穿針向秋月十¶
五繡得雙鴛鴦自小不離慈母傍有髻不簮金雀釵有¶
耳不懸明月璫朝朝畫眉臨古井愛渠百尺波瀾静水¶
底桃花不見春愁心亂若青絲綆東家女兒花滿頭問¶
妾不嫁心焉求鸚鵡願依丹桂老蟪蛄安識青松秋乾¶
坤無情白日短寂寞空閨緑苔滿何當約取許飛瓊月¶
明夜夜吹瓊琯¶
　　越女歎¶
<pb:KR4e0067_WYG_002-50b>¶
越王城頭箭如雨妾是溪邊浣紗女虜妾軍中兩見春¶
好花開謝春無主將軍重色不重人賤妾如花豈愛身¶
妾豈不知身可惜落葉隨風歸不得妾豈不知節可全¶
白璧一碎何時完妾今但有雙淚血流向曹娥江上月¶
　　巴陵女子辭¶
青楓嶺頭月照見巴陵女兒血血書石上痕不消祠前¶
古木風蕭蕭¶
　　木蘭辭¶
<pb:KR4e0067_WYG_002-51a>¶
纂纂墻下棗人生不如在家好木蘭夜織流黄機窓間¶
絡緯啼復啼平明軍帖疾如羽阿爺無男止生女木蘭¶
下機換戎裝燈前不灑淚千行髻捐金雀釵耳脱明珠¶
璫左持白羽箭右輓青絲繮一朝姓字上軍籍軍中不¶
知是女郎祁連山前秋草白馬上單于吹篳篥霜花如¶
錢風格格萬里黄雲度沙磧木蘭在邊十二年論功還¶
謁九重天九重敕賜尚書誥木蘭感恩不敢言乞身朝¶
出金門去還家猶記庭前樹入門先解戰時衣明朝復¶
<pb:KR4e0067_WYG_002-51b>¶
上流黄機木蘭忠孝有如此世上男兒安得知雄雉聲¶
角角雌雉嘴啄啄兩雉上天飛誰能辨我是雄雌¶
　　平戎辭¶
旌旗捲盡渡黄河春滿皇州雨露多直過李陵臺北畔¶
番人皆唱漢鐃歌¶
　　望春辭¶
起登高閣望春來淺白深紅次第開慿仗東風須耐久¶
莫教容易墮塵埃¶
<pb:KR4e0067_WYG_002-52a>¶
　　捉搦辭¶
華隂山頭井水深女兒照影不照心影可照心莫宣欲¶
知妾心井底天¶
　　白苧辭¶
館娃宫中春日長新裁白苧白如霜纎塵不動響屧廊¶
美人起舞雙鸞翔芙蓉水殿夜生凉飄颻回雪紛滿堂¶
雞人唱籌宫漏淺烏啼金井桐隂轉¶
　　繋馬辭¶
<pb:KR4e0067_WYG_002-52b>¶
翩翩白鼻騧繋在門前樹莫學楊白花隨風渡江去¶
　　白鷺辭¶
白鷺白且鮮羽翼何翩翩朝飛楓葉雨暮宿蘆花烟一¶
雙潛鱗在密藻安知照影苔磯邊嗟爾鷺兮外潔其色¶
内娠厥凶胡不翔逺海搏高風尺澤之魚不足充爾腹¶
慎勿見覊虞網中¶
　　古謠¶
一東一西天上星一聚一散水中萍一來一去道傍人¶
<pb:KR4e0067_WYG_002-53a>¶
一顛一倒花下巾¶
一東一西參與商一聚一散鴛與鴦一來一去馬上郎¶
一顛一倒九回腸¶
　　天上謠¶
碧雲團葢凝瑤光龍漢五氣浮蒼蒼絳宫參差十二級¶
鶴背高寒露華濕白榆歴歴東井傍帝子夜織天文章¶
河西牽牛不服箱靈鵲影斷秋無梁一水盈盈河漢長¶
白河雲片龍鱗光六符夜明七斗芒天門無階不可度¶
<pb:KR4e0067_WYG_002-53b>¶
夢蹋玉虹朝紫皇三更露落黄姑渚鸞背吹笙載秦女¶
東方神人呼赤龍彷彿觚稜絳霞曙¶
　　天上謠(夢中/作)¶
夢飛八翼登天門紫霞紅霧通朝暾星河夜寒銀浪白¶
河東拾得支機石絳節朝回貫月槎瓊樓縹緲太清家¶
虞廷九奏鈞天曲鳳池波煖鵷雛浴¶
　　白雲謠¶
白雲英英在崑丘人間白日如水流穆王八駿去不返¶
<pb:KR4e0067_WYG_002-54a>¶
碧桃花落三千秋茂陵劉郎不知死阿母曽分七桃子¶
露華夜半泣銅仙白雲英英空在天¶
　　女媧補天謠¶
不周山崩天柱折帝遣媧娥補天裂穹然一葢青團團¶
東南天漏補不完徒令杞國憂日夜摧心肝嗚呼世無¶
仲山甫衮職之闕誰為補¶
天冥冥地冥冥媧娥鍛鍊天地精手摶五色雲上補青¶
天青青天青如石天柱不傾天漏塞黄道星辰明歴歴¶
<pb:KR4e0067_WYG_002-54b>¶
於萬斯年建皇極¶
　　城中謠¶
螺髻高一尺蛾眉廣半額王言出如絲渙汗收不得¶
　　築堤謠¶
朝鑿西山石暮填東海水西山石可盡海水浩無底水¶
犀莫射潮祖龍莫驅石海水尚可填人心填不得哀哀¶
精衛鳥東飛復西飛填得海波淺愁殺㺯潮兒¶
　　甘棠謠¶
<pb:KR4e0067_WYG_002-55a>¶
甘棠堤上水平溪野人掘河新築堤春風杏花三十里¶
長城道邊聞馬嘶使君考績朝天去沙堤惟見棠梨樹¶
兒童騎竹待公還父老攀轅願公住公今到京勿久留¶
驄馬重來堤上頭鹽官户口三十萬寒則思衣飢則飯¶
我今試作甘棠歌父兮母兮可奈何¶
　　老父謠送南昌康侯考績如京師¶
我行南昌道相逢白頭老白頭甘老南昌邨一生不識¶
府縣門去年賣劍買黄犢今年納租租易足白頭種栁¶
<pb:KR4e0067_WYG_002-55b>¶
縣門前願留康侯住數年侯今報政金門下待侯重來¶
繋驄馬¶
　　田婦謠¶
大婦采鳬茨中婦汲湖水少婦晨烹雙鯉魚日上阿婆¶
猶未起長兄築城行不歸西到錢唐百餘里妾家種田¶
三十春輸租不勞官吏瞋去年輸官曽賣屋今年輸官¶
應賣身昨日使君騎白馬過妾門前楸樹下出門長跪¶
謝使君喜得今年徵斂罷生兒不願太官羊願妾身安¶
<pb:KR4e0067_WYG_002-56a>¶
婆夀長¶
　　禳田¶
坎坎鼓祀田祖新酒在盂豚在簠阿翁呼孫兒饁婦拜¶
跪祈神降田所願神再三聽祝語五日一風十日雨穰¶
穰滿家多黍稌往來野田無雀䑕出入道路無豺虎丁¶
男在家應門户先祈一半輸官府神今有食農有土常¶
年力作甘辛苦春秋報神神莫負¶
　　傷田家¶
<pb:KR4e0067_WYG_002-56b>¶
低田水深愁沒稻高隴地乾多稗草地勢由來苦不平¶
農家辛苦何時了低田車水出下塘高隴翻江朝夕忙¶
秋來雨多禾耳黒縣吏索租催上倉東家借米依程限¶
剜却心頭醫得眼寧教借米倍還人莫遣打門官吏瞋¶
　　張京兆¶
搖搖珂佩堤上歸朝回無事但畫眉鶯啼落花晝不飛¶
美人照鏡愁春閨¶
　　卓文君¶
<pb:KR4e0067_WYG_002-57a>¶
郎乘車妾御馬東郭門前緑楊下郎乘馬妾御車長安¶
道邊花滿株馬翩翩車軋軋二月上林花正發¶
　　杞良妻¶
一哭長城裂再哭長城崩長城窟中水夜夜聞啼聲哀¶
哀雙淚血灑向城上月長城若不傾何由見夫骨¶
　　自君之出矣¶
自君之出矣我琴不曽彈弦中哀與樂只在轉指間¶
自君之出矣蛾眉向誰畫思君如明鏡挂在東窓下¶
<pb:KR4e0067_WYG_002-57b>¶
自君之出矣夜夜卜燈花思君如車輪何時碾到家¶
自君之出矣一望一回頭思君如轆轤展轉何時休¶
　　公無渡河¶
公無渡河河流如雪山出門滔天行路難公不聽妾語¶
被髮徉狂向何許公今渡河妾無主妾彈箜篌淚如雨¶
公無渡河水有黿鼉公今欲渡妾當奈何公無渡河水¶
有蛟龍公今欲渡妾安所從陸則有車水則有舟公今¶
溺流妾彈箜篌¶
<pb:KR4e0067_WYG_002-58a>¶
　　妾安所居¶
賤妾安所居所居在中堂女子不出門肯離慈母傍十¶
三學織素繡得金鴛鴦十五嫁夫壻佩以雙明璫一朝¶
復一朝芙蓉照秋鏡自倚顔如花不識郎心性嫁雞逐¶
雞飛郎情與妾違願為松栢樹長附女蘿衣¶
賤妾安所居所居在空閨女子不出門顔色無人知一¶
朝嫁夫壻未幾生别離流水逝不返浮雲無定姿妾居¶
非無所妾心良獨苦願如松上蘿不離樹根土¶
<pb:KR4e0067_WYG_002-58b>¶
　　妾薄命¶
妾薄命何足嗟妾願如墻下草不願學風中花風花漂¶
泊無定所墻下草生長在家¶
　　銅雀妓¶
高高銅雀臺望望西陵墓翠輦不歸來空幃愁日暮花¶
落不返柯水流無回波月初與十五歌舞奈君何¶
高臺悲風生望望西陵道昨日宫中花今朝墓前草¶
　　小埀手¶
<pb:KR4e0067_WYG_002-59a>¶
朗月生瑤海華星度絳河美人小埀手廣袖舞傞傞歌¶
闌明燭短舞罷落花多平旦臨鸞鏡脩眉抹翠蛾¶
　　沐浴子¶
沐髮惡䝉塵振衣貴自潔何以清我心長空有明月¶
　　望夫石¶
妾心化石石不轉妾身化石石不移身心與石若可轉¶
千里萬里夫當歸¶
　　望鄉臺¶
<pb:KR4e0067_WYG_002-59b>¶
一登還一望一望復惆悵鄉闗望不見淚落荒臺上¶
　　長安道¶
長安道長安道上多芳草一株楊栁驛門前朝迎官馬¶
暮迎船來船去馬無閒日人笑人歌年復年¶
長安道南北東西塵浩浩車輪朝碾長安花馬蹄暮蹋¶
長安草黄金白璧如丘山買官未得不肯還不及終軍¶
年最少棄繻生出玉門闗¶
　　上留田¶
<pb:KR4e0067_WYG_002-60a>¶
上留田上有白日與青天人言弟死兄不𦵏他人野祭¶
孤墳前一雁入繒繳羣雁鳴聲哀如何骨肉親棄之委¶
蒿萊淮南徒聞歌尺布田家無復栽荆樹上留田良可¶
憐¶
　　巫山高¶
巫山高青入天丹崖翠谷相鉤連中有玉妃凌紫烟凌¶
紫烟過楚宫葯房蕙幄春融融瓊臺銀闕與天通朝雲¶
暮雨無終窮¶
<pb:KR4e0067_WYG_002-60b>¶
　　登高丘望逺海¶
登高丘望逺海崑崙桃花千嵗紅阿母蛾眉青不改金¶
鼇戴出三蓬萊徐家樓船安在哉鯨濤無梁不可渡坐¶
見淺淺浮黄埃¶
　　闗山月¶
闗山月昨夜團圓今夜缺他鄉月與故鄉同何苦征夫¶
久離别有客南來報捷音為説良人戍桂林若使仙家¶
能縮地便須一刻比千金¶
<pb:KR4e0067_WYG_002-61a>¶
明明天上月照妾綺窓間夢隨明月去不省在闗山闗¶
山月若知人意送妾良人及早還¶
　　薤上露¶
薤上露朝日晞昨日相見今日違力㧞山氣如虎朝日¶
晞薤上露¶
　　見新月¶
下階拜新月比妾鏡中眉郎在天涯見莫忘初畫時¶
　　上山采蘼蕪¶
<pb:KR4e0067_WYG_002-61b>¶
上山采蘼蕪本是王孫草王孫去不歸妾顔為誰好磨¶
磚作明鏡照妾不見容年年湘水上灑淚向春風¶
　　江南可采蓮¶
江南可采蓮中有木蘭船妾愁蓮菂苦郎愛露珠圓珠¶
圓不長好菂苦向誰道願為泥中藕潔身恒自保¶
　　折楊栁¶
一折一斷腸再折再回首平生故人淚併落尊中酒¶
　　折楊栁送人之京¶
<pb:KR4e0067_WYG_002-62a>¶
江頭折楊栁一枝贈一人去年枝欲盡今年枝又新折¶
栁莫折短短條容易斷如何離别情苦被春風管折栁¶
當折長長條為馬鞭上林春色好相約鳳池邊¶
　　江邊栁¶
朝送木蘭船暮迎征馬鞭非闗離别苦生長在江邊¶
　　雙桐生¶
雙桐生古井井上桐花落妾心如轆轤繋在青絲索¶
　　芳樹¶
<pb:KR4e0067_WYG_002-62b>¶
青青道傍樹飛花委道傍不戀道傍土一夕隨風翔高¶
飛上青天低飛入流水花性自飄揚孰謂因風起¶
　　東海有珊瑚¶
東海有珊瑚乃在龍伯宫託根蓬萊石丹霞絢晴虹鐵¶
網求之無底谷一朝置在黄金屋石家富兒不識珍如¶
意一擊同飛塵豈如閬苑蟠桃樹一花一實三千春¶
　　秋夜長¶
秋夜長秋月光月色照見羅衣裳美人盈盈立秋霜瓊¶
<pb:KR4e0067_WYG_002-63a>¶
樓玉宇遙相望明河迢迢鵲無梁天高海濶思茫茫思¶
茫茫秋夜長¶
　　擬一日復一日¶
一日復一日一朝復一朝欲識去來心錢唐江上潮潮¶
去不待送潮來不待招潮來復潮去使我心揺揺¶
　　擬一日白一髮¶
一日白一髮況在九年間請持蟠龍鏡照子氷雪顔髮¶
白何足惜故人難再得有使即寄書無使長相憶¶
<pb:KR4e0067_WYG_002-63b>¶
　　久别離¶
近别三日尚思家久别萬里令人嗟他鄉春色豈不好¶
那如故園桃杏花故園桃杏去時種花落花開誰與共¶
桃杏今年已過墻良人何事不思鄉久别離愁斷腸¶
　　逺别離¶
逺别離天有參商之二星東西相隔數萬里中有一帶¶
天河横天河水流直到海織女牽牛兩相待早知離别¶
如參商不用靈鵲為河梁寧為參商不相識庶免鬱鬱¶
<pb:KR4e0067_WYG_002-64a>¶
愁中腸河可填海可塞别離之恨無終極¶
　　逺如期¶
去時愁逺别别久竟忘歸五見門前樹秋風落葉飛落¶
葉縈愁思紛紛若亂絲仙家能縮地莫使阻歸期¶
去時期一載不道又三秋待得郎回日松花滿隴頭¶
　　逺將歸¶
一日白一髪一年三百莖在家梳頭霜滿鏡何況逺歸¶
千里程去時道逺歸漸近人生誰不戀鄉井昨夜青燈¶
<pb:KR4e0067_WYG_002-64b>¶
寒結花逺人明日當還家¶
朝聞靈鵲語夕見青燈花空閨占吉夢逺客將還家¶
　　行路難¶
出門登山無太行出門涉水無瞿唐太行羊腸九折坂¶
誰道車輪去不返瞿唐虎鬚千丈淵誰道此中能覆船¶
惟有人心不可測當面波瀾與荆棘我欲剪荆棘平波¶
瀾出門莫歌行路難¶
　　車遙遙¶
<pb:KR4e0067_WYG_002-65a>¶
鴉啼金井東方白起送闗山逺行客前車軋軋後車催¶
莫問東西與南北天上日月無停輪有淚不灑車中塵¶
黄塵如海車如水出門遙遙千萬里相思日夜聽車聲¶
歸時還待鴉啼起¶
車遙遙上青天門前路直如弦茫茫名利途誰斲車輪¶
圓安得兩輪生四角朝朝相見心即樂¶
　　車遙遙送人之京¶
車遙遙雲路長車輪不生角馬蹄安得方英英冠玉車¶
<pb:KR4e0067_WYG_002-65b>¶
中郎欲行不行官道傍我轅西行無鳥道我轍北上無¶
羊腸平明起拂車上霜金雞叫日升榑桑避塵有巾雨¶
有葢無疾無驅鎮相待¶
　　雨霖鈴¶
雨霖鈴鈴聲雜雨隨車行鳥道西來與天平不聞華清¶
環佩聲白髮梨園吹觱篥望京樓上空相憶惟有張徽¶
識此情御前曽教雨霖鈴¶
　　秦羅敷¶
<pb:KR4e0067_WYG_002-66a>¶
昔有邯鄲女豔色世無如手提青絲籠采桑城南隅頭¶
上金雀釵耳傍明月珠素手挽柔條風吹繡羅襦使君¶
馳五馬冠葢麗且都桑間問彼姝云是秦羅敷裴回日¶
將夕命妾載後車長跪謝使君妾有堂上姑剖竹節乃¶
直裂松心不枯使君善自愛妾志終弗渝¶
　　五雜組¶
五雜組故園花去復還返哺鴉不獲已逺思家¶
五雜組身上衣去復還梭上機不獲已久思歸¶
<pb:KR4e0067_WYG_002-66b>¶
五雜組園中花去復還道上車不得已久思家¶
五雜組金縷羅往復還機上梭不得已阻闗河¶
五雜組斑斕衣往復還烏哺兒不得已久思歸¶
　　染絲上春機¶
呉蠶八繭繅長絲玉纎染雲上春機大姑愛織榴花色¶
小姑愛織梨花白小姑回頭語大姑梨花潔白不受汙¶
大姑榴花故自好以色娯人豈長保¶
　　兩頭纎纎¶
<pb:KR4e0067_WYG_002-67a>¶
兩頭纎纎梭上機半白半黑枰上棋腷腷膊膊啄木兒¶
磊磊落落曙星稀¶
兩頭纎纎月初生半白半黑天未明腷腷膊膊斷腸聲¶
磊磊落落東方星¶
　　莫洗紅¶
莫洗紅洗紅紅漸少郎愛新紅鮮妾憐舊紅好少婦回¶
看機上絲笑言還勝未紅時¶
　　將進酒¶
<pb:KR4e0067_WYG_002-67b>¶
彈鵾弦調鳳琯玉醅灧灧流霞煖東方風來吹落花隨¶
風漂泊天之涯去年花謝今年發今朝人醉明朝别明¶
朝别去可奈何且盡花前金叵羅¶
四座且勿喧聽我歌長謠百年三萬六千夜百年三萬¶
六千朝三萬六千朝與夜幾度花開與花謝桮行到手¶
請勿辭金盡牀頭莫論價不見洛陽城裏人化為北邙¶
山下塵今朝共飲碧玉醑明日更漉烏紗巾¶
將進酒酒進君莫停我有長歌君試聽地有酒泉天有¶
<pb:KR4e0067_WYG_002-68a>¶
酒星不持寸鐵直破愁城將進酒酒進君莫止我有長¶
歌君側耳白日西飛滄波東逝古來達人皆止於此將¶
進酒請君聽我歌我欲長繩繋白日精衛填滄波滄波¶
不可填白日不可繋進酒當君莫辭醉¶
　　辭歡伯¶
彼歡伯兮何仇吾將汝兮解憂汝何為兮我尤眵吾之¶
睫兮翳吾之眸我思汝由汝莫我留我不汝謀我目其¶
瘳¶
<pb:KR4e0067_WYG_002-68b>¶
　　提葫蘆¶
碧酒白玉壺金錢花下沽無情花間鳥更喚提葫蘆提¶
壺勸人但飲酒百嵗稱觴為君夀¶
　　悲銅駝¶
悲銅駝洛陽桃李春風多千乘萬騎陌上過流光衮衮¶
東逝波銅盤露冷銅仙去忍見銅駝埋棘處¶
　　野田雀¶
野田雀鳴啾啾啄我黍何時休我黍半輸官我黍半養¶
<pb:KR4e0067_WYG_002-69a>¶
家爾雀羣飛無網羅我黍日減雀日多野田雀奈爾何¶
　　艾如張¶
野田黄雀朝暮飛碧雲茫茫艾葉肥少年張羅雀不知¶
誤觸毛羽鳴聲悲鳳凰翺翔千仞岡五色文采鳴朝陽¶
託巢蓬萊白玉樹此生安識艾如張¶
東山有鳳西山有麟張羅于野其心匪仁天池之鵬扶¶
揺直上翼如埀雲安畏爾網¶
　　婆餅焦(鳥名/)¶
<pb:KR4e0067_WYG_002-69b>¶
婆餅焦阿婆有餅教妾燒妾燒餅焦婆不食上堂見婆¶
無顔色不學姑惡死怨姑深林日夕鳴相呼但願麥黄¶
婆有餅年年喚婆欲婆醒¶
　　姑惡詞¶
姑惡叫青春聲聲惱殺人啼時休近戸妾恐老姑瞋¶
　　雪中烏¶
雪中烏雪中烏城頭積雪白糢糊天寒失其巢啞啞無¶
宇居巢中有雛尾畢逋雛不見母母憶雛雪中烏孤復¶
<pb:KR4e0067_WYG_002-70a>¶
孤¶
　　瓊州烏¶
瓊州烏夜夜夜啼瓊樹枝一朝雄死遺孤雌為母在秦¶
川日望天南啼復啼如何母與子同天不同棲雛今海¶
南去勿戀瓊州樹秦川故巢不相依母挾子早來歸東¶
海燕燕待子飛¶
　　烏生八九子¶
烏生八九子朝棲城上樹暮飲城下水母昔翩翩引子¶
<pb:KR4e0067_WYG_002-70b>¶
飛子今啄啄哺母飢子多不愁哺母食夜夜來巢城樹¶
枝¶
　　烏夜啼¶
烏夜啼城上頭城中少婦彈箜篌起聞烏啼生逺愁烏¶
不能言解烏意願烏啼時赦書至¶
　　雉朝飛¶
雉朝飛鳴復止飢食野田粟渇飲野田水繡頸斑斑相¶
逐飛何人感之犢牧子聖人在位歌闗雎吁嗟雉兮今¶
<pb:KR4e0067_WYG_002-71a>¶
何如¶
　　胡蝶舞¶
東家西家胡蝶飛東家花落胡蝶稀西家明年花又放¶
胡蝶還從花下歸東家還向西家道眼底青春為誰好¶
人生行樂須及時莫遣花前胡蝶少¶
　　孤鴈翔送馬山人歸潁川¶
孤鴈翔潁之陽秦淮十月天雨霜人生豈無兄與弟獨¶
夜哀鳴楚江水潁之陽孤鴈翔爾何為乎不作行明年¶
<pb:KR4e0067_WYG_002-71b>¶
寄書到東海日日沙頭鎮相待¶
　　鵲失巢¶
雙鵲結巢庭樹枝雌雄飲啄長相依東方風來知太嵗¶
樹高巢重身多累引雛樹問高下飛長見鳴鳩好羽儀¶
豈意爾鳩鳴聒聒白書相期即相奪鵲失巢良可悲高¶
岡鳳凰知不知¶
　　鳩逐婦¶
朝呼晴暮呼雨晴即相求雨相離相求何喜離何怒離¶
<pb:KR4e0067_WYG_002-72a>¶
合如闗喜怒中青天長願日輪紅不見鴛鴦河水上一¶
生交頸無惆悵¶
屋頭桑子紅纂纂一雙飲啄桑隂煖繡頸斑斑相頡頏¶
此時不道恩情短春雲淡蕩生朝隂爾雄聒聒啼高林¶
豈意相呼即相逐可憐同宿不同心嗟爾孤雌向何處¶
裴回(闕/)忍他枝去早識長情不見疑託巢棲傍朝陽樹¶
桑葉隂隂日當午桑下聲聲鳩逐婦喜即相呼怒即離¶
輕薄恩情付晴雨恨爾不見雙鴛鴦一雙頭白在回塘¶
<pb:KR4e0067_WYG_002-72b>¶
　　銜泥燕¶
銜泥燕尾毿毿昨日銜泥在城北今日銜泥在城南城¶
南華屋故巢改城北故巢無復在裴回不敢離舊棲主¶
翁一别何時歸¶
　　君馬黄¶
君馬黄臣馬白君馬在德臣馬力華山之陽春草長臣¶
今矍鑠馬力强不願相遇王良與伯樂但願老歸田子¶
方¶
<pb:KR4e0067_WYG_002-73a>¶
　　題貓捕雀圖¶
强之食弱之肉飛者安知行者逐紛紛眼底人貓多雀¶
兮雀兮可奈何¶
　　古樂府¶
妾有青銅鏡置君白玉臺無鹽與西子都入此中來¶
郎采芙蓉花儂采芙蓉葉葉緑比郎衣花紅似儂頰¶
　　古意¶
皎皎蟠龍鏡娟娟秋月暉粲粲東窓女盈盈桃李姿婉¶
<pb:KR4e0067_WYG_002-73b>¶
婉惜芳年脉脉處香閨昔如璞中玉今如琴上絲玉質¶
恒自愛琴心終不移¶
郎如川上水妾似水中天流水何曽定青天不離川¶
妾手不停織郎車不停輪長憐機上絲長寄車中人¶
　擬唐人十二月樂章并閏月¶
　　正月¶
青陽蕩蕩天門開太乙神君天上回翠旗青仗出蓬萊¶
金花疉鼔鳴春雷黄河氷裂魚龍喜煖緑鱗鱗鳳池水¶
<pb:KR4e0067_WYG_002-74a>¶
麴塵吹黄上宫栁明日朝天稱萬夀¶
　　二月¶
日照曲江津千葉宫桃紅笑人梨園羯鼓趣花神綵絲¶
五色繡青春金堤軟碧草如茵美人蹋歌停素雲蛺蝶¶
飛上榴花裙翠袖扶春海棠醉絳蠟通宵照花睡¶
　　三月¶
洛陽牡丹頳玉盤宫城落絮春漫漫千輪萬轂晝馳道¶
一日看花心未了黄金買春恐春老錦帳圍天覺天小¶
<pb:KR4e0067_WYG_002-74b>¶
撞鐘槌鼔白日晏漢宫傳燭千枝爛南園草緑送春歸¶
花落鶯啼綵雲散¶
　　四月¶
稚子斑斑穿碧草呉蠶繅雪車聲早内園中使進櫻桃¶
單羅玉色試宫袍碧殿南薫生五弦高槐夾道團晴煙¶
金溝荷葉緑田田¶
　　五月¶
明月裁團扇榴花照舞衣呉娃木蘭檝日暮采蓮歸龍¶
<pb:KR4e0067_WYG_002-75a>¶
綃圍水榭湘簟魚波動郎餐九節蒲妾食九子粽¶
　　六月¶
裁紅綃曳白苧館娃宫中催避暑夜凉水殿芙蓉開矯¶
如驚鴻下瑤臺隔花玉盌調氷來¶
　　七月¶
碧落散金氣明河白浮浮鵲鳴知露重螢過學星流紈¶
扇朝辭寵羅衾夜抱愁暑退長生殿凉歸乞巧樓月明¶
吹玉琯開户望牽牛¶
<pb:KR4e0067_WYG_002-75b>¶
　　八月¶
城頭夜傳柝露脚月中飛羌笛巻葉吹候雁向南歸缸¶
花泣紅淚染絲上寒機莎雞且勿啼妾製邊人衣¶
　　九月¶
桂影離離畫闌曲露重銅盤泣寒玉轆轤軋軋轉金井¶
美人手怯青絲綆鯉魚風高浪花白湘浦芙蓉失顔色¶
七星挂樹長琅玕玉階羅襪生春寒¶
　　十月¶
<pb:KR4e0067_WYG_002-76a>¶
氷蟾蹋雲烏夜啼銀汞洗空霜倒飛蠟花巧綴蜻蜓眼¶
銅龍無聲停漏板白天凍合玉河乾金井裁衣素手寒¶
北風吹夢度闗山¶
　　十一月¶
緑毛倒挂梨花雲辟寒犀煖蕙幃春玉妃剪水空中墮¶
熏籠不斷沈香火宫中五色添長綫旭日曈曈上瑤殿¶
　　十二月¶
匝地凍雲飛不起翡翠寒欺合歡被何人吹律待春陽¶
<pb:KR4e0067_WYG_002-76b>¶
三百六旬今復始¶
　　閏月¶
桃之都三足烏三年烏生三十雛東方燭龍夜回車氣¶
朔推遷盈復虛緹室重吹鳳凰琯雌雄十二春聲煖¶
　¶
　¶
　¶
　斗南老人集巻二¶
