# -*- mode: mandoku-view; -*-
#+TITLE: 斗南老人集
#+DATE: 2015-08-25 00:18:12.618432
#+PROPERTY: ID KR4e0067
#+PROPERTY: BASEEDITION WYG    
#+PROPERTY: JUAN 卷六
<pb:KR4e0067_WYG_006-1a>¶
欽定四庫全書¶
　斗南老人集卷六¶
　　　　　　　　　　　　　明　胡奎　撰¶
　五言絶句¶
　　題白馬圖¶
開元照夜白箇箇玉連錢曾踏流沙雪長嗚上九天¶
　　梳頭得白髪¶
梳頭㸔明鏡中有春蠶絲明鏡不解語少年安得知¶
<pb:KR4e0067_WYG_006-1b>¶
　　襄陽小兒歌¶
朝出習家池山公倒按羅歸時太守醉笑殺襄陽兒¶
朝㸔襄陽花夕飲襄陽酒馬上倒載歸小兒齊拍手¶
　　題黄公洞¶
石磴古苔青不見圮橋履洞口有樵人渾疑赤松子¶
　　棲鶻巖¶
霜翮排雲開直下孤峰頂四山無鳥飛超然見秋影¶
　　金雞石¶
<pb:KR4e0067_WYG_006-2a>¶
夜浴黄金盆一鳴天下白何年補青天化作山頭石¶
　　驪珠石¶
不照魏王車不填東海水如何徑寸珍長遺碧山裏¶
　　棲鶴峰¶
仙人王子晉忽作千年别時下碧雲中吹笙弄明月¶
　　題小兒折花圖¶
誰家花下兒采花不采葉行傍玉闌干驚起雙蝴蝶¶
　　鏡天關¶
<pb:KR4e0067_WYG_006-2b>¶
髙閣倚天碧湛然明鏡中了知身是幻寄傲在虛空¶
　　放鶴坡¶
仙人有騏驥長放白雲中坡前啄瑤草猶勝老樊籠¶
　　蘸筆池¶
夜浴月中兔朝臨池上書定有古文字化為科斗魚¶
　　慿虛樓¶
慿虛倚髙寒不見歸鳥背山猿為主賓並立䦨干外¶
　　道林經室¶
<pb:KR4e0067_WYG_006-3a>¶
松籟起山頭潮音生屋下空庭白日長不見支郎馬¶
　　内史行軒¶
黄鳥晝隂寂白鵝春草青髙軒如可借著我學黄庭¶
　　𤣥度舊隠¶
晉代有詩家林扉一徑斜苔封山下石松老寺前花¶
　寶林八詠¶
　　飛來峰¶
靈峰解飛來畢竟還飛去如我去來心虛空本無住¶
<pb:KR4e0067_WYG_006-3b>¶
　　應天塔¶
孤塔倚天起千鐙見佛光夜半風鈴語如聞替戾岡¶
　　羅漢泉¶
踏破山前月鑿開山下泉大千沙界裏隨地見青天¶
　　鰻井¶
鰻魚生井中隨潮時隠見怳然娑竭宫長見真龍靣¶
　　布衣¶
山中大布衣流傳自今古挂在杪羅林不待朝陽補¶
<pb:KR4e0067_WYG_006-4a>¶
　　鐡盋¶
不遊舎衞城不盛香積飯老僧乞食餘但言所作辦¶
　　竹深處¶
入山但見雲出谷不知路空翠四邊來袈裟濕秋霧¶
　　盤翠軒¶
一重復一崦翠色何盤盤坐久不知夜月髙風露寒¶
　　題芭蕉畫扇¶
昨夜西窓雨不知何樹聲今朝團扇裏㸔得最分明¶
<pb:KR4e0067_WYG_006-4b>¶
　　題山居圖¶
短短山中樹山人手自栽只今髙過屋猶未出山來¶
　　題人馬圖¶
春草大堤平黄衫照晚晴朝回無一事立馬聽流鶯¶
　　題李白醉歸圖¶
寄語襄陽兒莫唱銅鞮曲春風吹潑醅漢水年年緣¶
日落峴山西風吹白接䍦不騎山簡馬驢背倒馱詩¶
一辭金鑾殿甘作醉鄉侯東華塵似海不及卧糟丘¶
<pb:KR4e0067_WYG_006-5a>¶
玉皇五色麟不踏京華塵如何捉明月一醉三千春¶
朝醉長安花夕醉襄陽月至今花月間不見醒時節¶
　　春暮有感¶
閉户長聽雨㸔花不當春可憐三二月又别幾多人¶
　　題梅竹圖¶
雪後記曾來疎花竹外開至今雙蠟屐留印在蒼苔¶
　　送友¶
停櫂更須臾盡此一杯酒莫忘相别時鵝黄上楊栁¶
<pb:KR4e0067_WYG_006-5b>¶
　　題畫¶
久負㸔山約今朝見畫開想従東越去移得過江來¶
　　織婦吟¶
機頭一寸絲手中千萬縷夜夜織春愁梨花半窓雨¶
　　蜘蛛詞¶
朝布一尺網夕縈千縷絲東家雙蛺蝶不敢傍檐飛¶
　　題山居圖¶
行李晚蕭蕭挑雲過野橋料應無别事只是訪漁樵¶
<pb:KR4e0067_WYG_006-6a>¶
　　濯足圖¶
水清濯吾纓水濁濯吾足不見濯纓人可憐江水綠¶
　　題劉阮圖¶
一自飯胡麻仙蹤隔綵霞空餘雙澗水流出碧桃花¶
　　感遇¶
宋人得燕石藏之以為寶白璧人不知荆山空自老¶
　　題畫石¶
曾聞鬱林石萬里過東吳偶託循良傳千年入畫圖¶
<pb:KR4e0067_WYG_006-6b>¶
彼美煙霞姿巉然亦竒怪不登竒章門足以當吾拜¶
　　題醉石(昔陶淵明所居栗/里醉眠其上故名)¶
陶公居栗里一去已千秋獨遺秋水骨合謚醉鄉侯¶
　　題平泉醒酒石¶
平泉醒酒石曾置洛陽園却笑醉不醒無由傳子孫¶
　　紅梅¶
姹女過南園曾分換骨丹玉顔春不老禁得雪中寒¶
　　墨梅¶
<pb:KR4e0067_WYG_006-7a>¶
快雪半消時春波動墨池翠禽啼夢覺拾得向南枝¶
　　東園雜興¶
蝸篆上階苔林扉雨後開夕花知夏過涼葉見秋來¶
蕉心卷復舒此意竟何如相㸔渾不語恐是故人書¶
掃地夕隂滿把桮江月生綠蕉三五葉先已著秋聲¶
偶依城郭住渾似野人家童子朝分菊鄰翁晚送瓜¶
隔花雙喜鵲飛去又飛還知有詩人至柴門不用關¶
古井如明鏡寒泉夜夜添朝來評水品頗覺煑茶甜¶
<pb:KR4e0067_WYG_006-7b>¶
翩翩五色羽飛上紫薇花此地無繒繳時能到我家¶
　　過江上¶
隔水見江光前山送夕陽歸㠶風力便吹過白龍堂¶
江樹碧迢迢舟行第四橋月涼天在水龍女夜吹簫¶
今宵何處泊七十二峰前記得夜來月江心五度圓¶
　　題賀公畫¶
賀老東湖上空回載酒船美人不可見江水隔涓涓¶
　　題山水畫扇為越人作¶
<pb:KR4e0067_WYG_006-8a>¶
南望越王臺千峰罨畫開分明團扇裏招得過江來¶
　　槿花有感¶
賦命胡不長朝榮暮還悴安知瑤池桃結實三千嵗¶
　　閏九月¶
百年同一嘆九月兩重陽人似柴桑老花如晉日黄¶
　　巫女¶
妾住陽臺下何曾夢楚宫朝雲吹不散任爾大王風¶
　　西施捧心¶
<pb:KR4e0067_WYG_006-8b>¶
一痛一眉顰夫差識未真曾知褒姒笑即是捧心人¶
　　湘妃¶
竹上斑斑淚重華去不還鳴條何處是腸斷九嶷山¶
　　楊妃病齒¶
五王同帳日花萼正輝光一自玉環入齒寒唇亦亡¶
　　二喬¶
天下分三國江東美二喬英雄方割據何暇詠桃夭¶
　　綠珠¶
<pb:KR4e0067_WYG_006-9a>¶
妾墮髙樓日名園花正開如何金谷友不見一人來¶
　　折花寄逺¶
偶出城南去手折半開花青春莫相負全開我到家¶
　　正釵¶
清晨覽明鏡雲鬟正玉釵但得君前舞猶勝香徑埋¶
　　邊城思¶
草綠昭君塚月白李陵臺如何三月暮南鴈未歸來¶
　　送人之揚州¶
<pb:KR4e0067_WYG_006-9b>¶
送子揚州去共説瓊花開瓊花開未開慿子報春來¶
南浦夜來雨不知深幾尺早晚待歸船纜在沙邊石¶
揚州好明月夜夜照髙樓咳唾風前落笙歌月下遊¶
　　雨夜¶
柴扉春雨深頗覺人事簡紅燭夜結花巧綴蜻蜓眼¶
　　穿雲徑¶
山中夜來雨雲氣不曾收手扶綠玉杖行傍水西頭¶
　　弄月池¶
<pb:KR4e0067_WYG_006-10a>¶
煌煌明月珠倒影池中水怳然紫綺裘濯足天河裏¶
　　免涉橋¶
涉水免褰裳沿流不用航何人探梅去踏碎五更霜¶
　　養生畦¶
松根生茯苓雲氣白於雪中有采芝人商歌隔林樾¶
　　鳳逸林¶
翩翩五色羽下集青琅玕泠然振環佩天風生翠寒¶
　　蛟蟠堤¶
<pb:KR4e0067_WYG_006-10b>¶
長堤蟠翠蛟鱗甲欲飛動豈同樗散材㑹待明堂用¶
　　候鳩墅¶
候鳥解鳴春呼晴復呼雨朝耕一壠雲夕息三家墅¶
　　聽雞窓¶
剪燭夜何長隔窓雞戒曉千古聖賢心書囊談未了¶
　　夏夜¶
待月東園夜花隂覆綠苔流螢三四㸃飛過竹間來¶
　　白頭公¶
<pb:KR4e0067_WYG_006-11a>¶
青春流水去白髪見花羞山鳥緣何事如今也白頭¶
　　寒食有感¶
説向諸兒女行囊有賜錢沽來采石酒不到墓門前¶
一畨寒食雨千里異鄉春賴有同舟侣相㸔笑語真¶
　　襄陽童兒歌¶
朝出襄陽城花間識馬聲春風夜來雨池上縠紋生¶
倒著接䍦歸馬嘶城下路太守醉不醒兒童歌日暮¶
　　夜泊采石¶
<pb:KR4e0067_WYG_006-11b>¶
缺月在青天抱衾猶未眠鄰燈三五㸃都是别人船¶
　　寒食自遣¶
寒食尊中酒清明陌上花莫教愁送老須仗醉為家¶
　　番湖夜泊不見月又無酒可沽¶
今宵三五月不照異鄉人笑殺陶彭澤空裁漉酒巾¶
　　望海漫興¶
東海珊瑚樹蓬萊石上栽何年沈鐡網移向世間來¶
天寒魚眼紅躍出蛟人宫明珠三萬斛泣贈主人翁¶
<pb:KR4e0067_WYG_006-12a>¶
祖龍驅白石萬里駕長虹扶桑望不見吹起鮑魚風¶
徐福求仙去樓船竟不還如何白玉樹移不到驪山¶
穆王馳八駿西上崑崙山青鳥無消息碧桃春自閒¶
暘谷種扶桑根株萬里長八風吹不動生在海中央¶
　　題漁樵問話¶
相見長松下勞勞語未閒料應無别事只是説溪山¶
　　題山居圖¶
山雨過臨平當門野樹青釣絲風不定隨意立蜻蜓¶
<pb:KR4e0067_WYG_006-12b>¶
　　即景¶
暮雨過方池花落回風急信手上簾鈎恐妨歸燕入¶
　　題畫竹¶
昔聞王子猷曾訪戴安道安知千百年復見此君好¶
　　團扇詞¶
當暑恩何厚交秋寵漸衰涼風太情薄玉樹不禁吹¶
　　拜新月¶
下堦拜新月一抹蛾眉彎月若知人意長如白玉盤¶
<pb:KR4e0067_WYG_006-13a>¶
　　聞鴈¶
故人多在北候鴈又回南知有平安信聲聲語再三¶
　　秋日有懷¶
一水限天河秋來月色多酒船輕似葉何事不相過¶
　　荷花鸂鶒圖¶
荷花澄晚色荷葉蓋秋江無情沙上鳥交頸自雙雙¶
　　秋夜偶成¶
下階見明月起舞一裵回呼兒掃花影月落始能開¶
<pb:KR4e0067_WYG_006-13b>¶
　　冬夜偶成¶
月白海氣寒烏啼七星落幽人掩關臥城頭夜吹角¶
　　築堤謠¶
朝鑿西山石暮填東海水西山石可盡海水浩無底¶
登登復登登一日千萬杵寸石如寸金化為東海土¶
水犀莫射潮祖龍莫驅石海水尚可填人心填不得¶
哀哀精衞鳥東飛復西飛填得海波淺愁殺弄潮兒¶
　　荷葉露珠¶
<pb:KR4e0067_WYG_006-14a>¶
既圓仍復碎纔滿又還傾一掬銅仙淚終宵泣到明¶
　　蛛網落花¶
脉脉縈春思依依閣晚紅有情終戀日到底不隨風¶
　　窓間水影¶
朝旭動前池風漪隔窓過紛披覺魚亂散漫知萍破¶
　　苔階蝸篆¶
不従蠻觸戰聊學李斯書莫笑雕蟲技也勝粘壁枯¶
　　銅牛水滴¶
<pb:KR4e0067_WYG_006-14b>¶
不能開蜀道庶可耕硯田縦横三千字借爾一犁煙¶
　　逺將歸¶
朝聞靈鵲語夕見青鐙花空閨占吉夢逺客將還家¶
　　題蘇李泣别圖¶
孤臣一掬淚歸拜漢庭前白髪三千騎丹心十九年¶
　　燈¶
依微寸草心巧綴蜻蜓眼慎勿伴綺羅長留照編簡¶
　　琴¶
<pb:KR4e0067_WYG_006-15a>¶
泠泠秋水清湛湛秋月白人間曲中意不似琴絃直¶
　　棋¶
勝覺乗機早輸憐得子遲山中閒日月只許爛柯知¶
　　書¶
秦灰無豕魚孔壁有科斗河洛出龜龍天地同不朽¶
　　畫¶
昔聞詩中畫今見畫中詩芭蕉生雪裏只有輞川知¶
　　新嫁娘¶
<pb:KR4e0067_WYG_006-15b>¶
窓間挂明鏡頭上百花新羞為郎相見低頭㸔未真¶
　　七夕詞¶
東西分一水音信不通潮寄語河邊鵲明年莫架橋¶
　　雨竹¶
急雨灑髙竹虛齋散微飈泠然金玉音如雜簫與韶¶
　　題射鴈¶
沙磧暮雲平龍駒蹀躞輕彎弓休射鴈中有弟兄情¶
　　雨晴聞鵲寄友人¶
<pb:KR4e0067_WYG_006-16a>¶
雨晴聞鵲語立近杏花梢知有明朝約㸔花載酒肴¶
　　夕雨有感¶
夕雨振庭柯幽禽棲不定戀戀故巢安無人知野性¶
　　齋居雪詠¶
西窓寒正深推户雪盈尺不見碧苔㾗惟留棲鳥迹¶
　　花上蝶¶
翩翩花上蝶戀花不戀葉葉多花漸稀愁殺空閨妾¶
　　擬古¶
<pb:KR4e0067_WYG_006-16b>¶
魚戲蓮葉東葉短初出水不學水中萍託根無定止¶
魚戲蓮葉西蓮生不染泥阿婆不嫁女夜夜守空閨¶
魚戲蓮葉南花紅水偏綠采花當及時佳人美如玉¶
魚戲蓮葉北花落蓮子生早知蓮菂苦不有别離情¶
　　漁翁¶
結屋倚晴嵐移舟繫夕潭五湖煙水濶只合老江南¶
　　題山水¶
谷口見桃花飛樓隔翠霞仙家知不逺仿彿是金華¶
<pb:KR4e0067_WYG_006-17a>¶
　　題寒江獨釣¶
我志不在魚獨把寒江釣却笑剡中人空回雪中櫂¶
　　聾叟聽雨戲題¶
打窓風雨來兩耳驚不入起來覔秋聲但見林葉濕¶
　　送友人之京¶
燈前慈母線時様製春袍未著心先喜蛛絲上剪刀¶
此别意何如人來即寄書聖恩無逺近隨處是安居¶
南風昨夜起吹動木蘭舟底事長江水年年帶别愁¶
<pb:KR4e0067_WYG_006-17b>¶
　　即事¶
快雨洗庭綠幽禽變春聲薔薇時一落萱草已叢生¶
　　關山月¶
萬里關山月東西共一天遙憐馬上見不是在家圓¶
　　詠燈¶
欲滅又還明花落銀缸裏搔頭不敢挑待卜明朝喜¶
　　春詞¶
江城五更雨催得杏花開小立茅檐下一雙新燕來¶
<pb:KR4e0067_WYG_006-18a>¶
　　劉伶¶
萬物須臾過沈酣竟不還家童將一鍤不省葬何山¶
　　杜甫¶
獨樹浣花村歸尋老瓦盆秋風吹破屋也勝富兒門¶
　　盧仝¶
不諛墓中人不參京兆尹千年月食詩足以見忠鯁¶
　　賈島¶
姓字聞京兆才名比孟郊欲知詩意味元不在推敲¶
<pb:KR4e0067_WYG_006-18b>¶
　　孟郊¶
酸寒溧陽尉何不化為龍千古低頭拜無由得再逄¶
　　團扇詞¶
紈扇長門月羅衣别殿秋西風吹玉樹先到玉階頭¶
　　題畫¶
沙明漁浦近水落釣船低野樹長含雨山雲欲渡溪¶
　　夷齊扣馬圖¶
牧野興師日商賢扣馬時要將忠與孝説向後人知¶
<pb:KR4e0067_WYG_006-19a>¶
　　圯橋進履圖¶
出逄黄石公歸従赤松子漢家四百年功在圯橋履¶
　　季札挂劔圖¶
寶劔千金直英雄一寸心徐君墓前樹風雨作龍吟¶
　　子陵把釣圖¶
一片漢時月長江萬里開只應天上去釣得客星來¶
　　題竹¶
人愛此君節我愛此君心仿彿湘江上天寒龍夜吟¶
<pb:KR4e0067_WYG_006-19b>¶
一方明月影冩在墨池頭昨夜天風起颯然環佩秋¶
　　聞杜宇¶
蜀國子規鳥入林啼且飛我今還故里莫道不如歸¶
　　即事¶
一日一百刻書漏又添長窓下枕書卧時燒芸草香¶
　　題木石圖¶
乗槎上天去星河風露涼拾得支機石珊瑚二尺長¶
　　過揚子江舟中有作¶
<pb:KR4e0067_WYG_006-20a>¶
樹暝千峯雨江寒五月秋轉帆山不見移過在船頭¶
　　題林泉讀書圖¶
手把桐君錄林泉即是家數株秋樹葉都染葛丹砂¶
　　題畫¶
雨休松氣涼幽人此中住溪頭鱸正肥持竿放船去¶
家住青山下船頭一釣蓑片㠶儂使慣只是怕風波¶
　　懷友¶
昨日杏花開今朝燕子來相思三百里明月在髙臺¶
<pb:KR4e0067_WYG_006-20b>¶
　　種萱¶
手種忘憂草都緣耐老親今年花又發不見白頭人¶
　　夏夜¶
月白銀河淡天青玉露微夜涼眠不得花氣襲人衣¶
　　題梁谷才小像¶
迹不逺城市志惟在山林所以梁伯鸞髙名傳至今¶
　　雙吹管¶
瑤臺明月涼玉琯回雙鳳不知誰氏女參差隔花弄¶
<pb:KR4e0067_WYG_006-21a>¶
　　勸酒¶
且盡今朝酒休憐昨日花相逄須共醉不必問天涯¶
　泰和八景¶
　　澧陂春漲¶
山中夜來雨春水拍天浮野航髙過屋繫在樹梢頭¶
　　香鑪紫煙¶
紫煙浮碧虛鑪峰幾千丈欲持一瓣香安得仙人掌¶
　　雲源仙笛¶
<pb:KR4e0067_WYG_006-21b>¶
仙人鍊丹處云是杜光庭手持青玉琯月下喚龍聽¶
　　聖容鐘聲¶
西山送夕陽東山迎素月一百八聲鐘迎送何時歇¶
　　龍際曉嵐¶
龍噓石氣浮空翠不曾收松徑朝朝雨蘿窓夜夜秋¶
　　田東暮雨¶
戴笠出東郊白雲如海濤前村風雨急溪水晚來髙¶
　　甘峰飛瀑¶
<pb:KR4e0067_WYG_006-22a>¶
聞道浮丘伯甘峰㸔瀑飛手翻銀漢水隨手落珠璣¶
　　天寶懸崖¶
蓬萊巨鼇簪此立向天外仙人招我來飛空振環佩¶
　　過田家¶
門外棗花落池中荷葉生越燕雛將乳吳蠶繭已成¶
桑間戴勝飛桑上鵓鳩啼社日聞歌唱田翁醉似泥¶
　　題延月軒¶
呼童掃前除試問月來未月不待人延開軒還自至¶
<pb:KR4e0067_WYG_006-22b>¶
明月照雙溪東陽有舊題風流千古意若箇子孫知¶
圓魄上青天流光不待延徘徊經席上奄忽到尊前¶
誰言今之人不見古時月古月照今人千年同一轍¶
只除風雨夜特地到吾軒相望若千里相㸔無一言¶
過山來較晚近水得還先好似西湖上飛光落酒船¶
明月落誰家信是無心得出門舞婆娑梨花滿庭白¶
我軒尋丈餘中有天地廣靈臺湛虛明夜氣接髙爽¶
身在瑤臺上不知風露寒錢唐十萬户能得幾家㸔¶
<pb:KR4e0067_WYG_006-23a>¶
未題延月軒先得廣寒兔喚起沈休文更續東陽賦¶
　　題畫¶
仙翁采芝處只在白雲間童子立松下日斜猶未還¶
　　題水榭納涼圖¶
五月南風起荷花水榭開日長消酒渴碧盌送氷來¶
　　題落花遊魚圖¶
魚行日千里花落春三分慎勿過溪去磯頭有釣綸¶
　　長門怨¶
<pb:KR4e0067_WYG_006-23b>¶
千金空買賦依舊守長門寄語文君道相如亦少恩¶
　　醉後口號¶
桃花休笑我爛醉武陵春百年渾是醉寄語獨醒人¶
　　題蘇李泣别圖¶
秋風吹節旄淚濕舊時袍玉壘胡沙逺金城漢月髙¶
　　寶劔篇¶
雙劔躍雙龍長鳴寶匣中何如吳季子挂在墓前松¶
　　題桃花雙鳥圖¶
<pb:KR4e0067_WYG_006-24a>¶
雙禽爾何來四顧怕人見隔窓啼一聲驚落桃花片¶
　　題荷花鸂鶒圖¶
晚色淨娟娟文禽亦可憐一雙荷葉底誓死不孤眠¶
　　題枯荷鷺鷥圖¶
嫋嫋頂絲長枯荷倚夕陽窺魚髙蓋下不怕夜來霜¶
　　横塘曲¶
横塘風日好荷葉似花香勸郎莫蕩槳中有錦鴛鴦¶
　　題竹¶
<pb:KR4e0067_WYG_006-24b>¶
江上靈妃過秋風響佩環騎龍向何處只在九嶷山¶
崑丘多玉子雲氣不曾收數尺伶倫管天生在上頭¶
昨夜西齋雨秋聲葉葉涼平明推戸㸔蒼雪灑衣裳¶
雨後翠寒生鷓鴣啼晚晴湘妃江上過環佩落秋聲¶
春雷破崖石驚起籜龍兒南風吹十日便有拂雲姿¶
涼隂生墨池葉葉秋可數朝來禪夢醒一片湘江雨¶
　　題蘭竹圖¶
日落楚江頭美人生逺愁采芳紉作佩翠袖不勝秋¶
<pb:KR4e0067_WYG_006-25a>¶
　　題蘭竹雙蝶圖¶
湘浦歌竹枝湘臯采蘭葉二妃招不來貞魂化為蝶¶
　　題碧桃畫眉圖¶
阿母西池上春風碧雪多一雙花鳥使也學畫脩蛾¶
　　寄友人¶
一望一回頭白雲千里秋如何持别酒只是送行舟¶
　　寄衣曲¶
倩得鄰家女裁衣信手縫今年涼信早六月見秋風¶
<pb:KR4e0067_WYG_006-25b>¶
别淚千行線愁腸萬縷絲夜深纎手冷只有剪刀知¶
織就機中素燈前拭淚㸔若教郎得煖又怕老姑寒¶
近得平安信官家賜賞錢郎歸知有日不待厚裝綿¶
　　題牛圖¶
牛背穏於舟牧兒忘百憂晚涼過溪去落日在林頭¶
一童牧兩牛牛馴童亦樂放浪野田間何曾識城郭¶
老牸臥晴坡回㸔水中犢牧子過溪來前村草㾗綠¶
江南水草肥爾牛亦何樂兩童對奕時若箇先一著¶
<pb:KR4e0067_WYG_006-26a>¶
　　雪後㸔山¶
昨日白如玉今朝青似螺我留青白眼㸔得此山多¶
　　離筵贈故人¶
葉落不返柯水流無回波人生易聚散不飲當如何¶
　　憶友¶
日没還上天月缺還再圓如何同心者一别阻山川¶
　　題怡老堂畫竹¶
玉堂髙學士逺寄碧琅玕此物能怡老長年耐嵗寒¶
<pb:KR4e0067_WYG_006-26b>¶
怡老堂前竹如君好弟兄裁為雙玉琯吹出鳳凰聲¶
　　塞上曲¶
邊城栁色動祗是去年春借問雲臺將如今有幾人¶
　　團扇聯句¶
織波千縷細剪月一規圓寵奪芙蓉後恩深蛺蝶前¶
　　正釵聯句¶
倦拭青銅鏡羞臨玉鏡臺釵梁金鳳小欲墮井中來¶
　　昭君¶
<pb:KR4e0067_WYG_006-27a>¶
萬里靖邊塵休言誤妾身青青原上草猶是漢時春¶
　　擬古¶
望鄉白雲中家本白雲下白雲何當來化為千里馬¶
青松在髙岡女蘿附其巔女蘿無所願願與松長年¶
匣中有長劔防身三十秋長劔何所願願斬佞臣頭¶
　　春風詞¶
花信二十四春愁千萬端年年吹不散故故作餘寒¶
通帷花氣重入户燕衣輕噓寒還作煖吹雨復兼晴¶
<pb:KR4e0067_WYG_006-27b>¶
朝吹杏花開暮送桃花落榮悴各因時莫怨東風惡¶
　　銅雀妓¶
月朝十五時望陵作歌舞歌舞綵雲空佳人化為土¶
　　過相見灣¶
月白霜氣寒鴈宿黄蘆靜停舟相見灣隔林見鐙影¶
　　過相見灣遇友人¶
大江無相知幸識君侯面舟行相見灣况與君相見¶
　　舟中¶
<pb:KR4e0067_WYG_006-28a>¶
月白天宇髙仰見明星爛坐久不聞鐘舟人夜中飯¶
　　題荷花鸂鶒圖¶
文禽好毛羽雙臥芙蓉浦夢落煙水深蕭蕭葉間雨¶
　　長夏雲村¶
白雲自何來棲我山中樹願為九夏涼慎勿従龍去¶
　　績婦詞¶
小姑紅燭下夜績到天明乍可無膏火偷光莫借鐙¶
　　商婦詞¶
<pb:KR4e0067_WYG_006-28b>¶
花時去販茶葉落未還家寄聲船上月慎勿照琵琶¶
　　江上書情¶
亂螢飛不停獨鳥棲還起若説故鄉情深於大湖水¶
　　過平望¶
虹截江雨收龍驅嶺雲散漁屋起炊煙舟人日晡飯¶
江上青裙婦移舟夜月中喚郎雙打槳好趁正南風¶
　　過閶門¶
落日照長洲烏啼苑上秋百花都落盡一水自東流¶
<pb:KR4e0067_WYG_006-29a>¶
　　閨情¶
頻拭鐙前淚恐沾衣上㾗不眠忘手冷翻覺剪刀溫¶
　　聞霰¶
翛翛葉打窓瑟瑟珠跳瓦長夜未眠人起聽孤燈下¶
　　客中見月¶
初月蛾眉彎纎纎出天外幼女學穿針多應下階拜¶
　　題墨梅¶
窓外翠禽啼廵檐索笑時鐡心渾不改只許墨卿知¶
<pb:KR4e0067_WYG_006-29b>¶
　　初日¶
旭日照羅幃美人初睡起雙鵲繞檐飛良人隔千里¶
　　玉鏡臺¶
妾把青銅鏡郎投玉鏡臺芙蓉照秋水似向水中開¶
　　纜舟石¶
寄語江邊石郎今隔逺天如何江水上只纜别人船¶
　六言絶句¶
　　題陶學士遇秦弱蘭圖¶
<pb:KR4e0067_WYG_006-30a>¶
白玉堂前明月烏紗巾上青天肯把自家風致盡情付¶
與嬋娟¶
　　老至¶
今年七十有四一嵗三百六旬㸔過故園桃李不知幾¶
度青春¶
　　花信風¶
二十四畨花信三千里外鄉心屈指落梅消息従頭數¶
到如今¶
<pb:KR4e0067_WYG_006-30b>¶
　　漫成¶
寧教花片沾泥莫遣隨風亂飛沾泥尚留春色隨風不¶
返故枝¶
東家西家蝴蝶南園北園杏花明日花飛蝶去不知春¶
在天涯¶
　　題梅月圖為長沙人作¶
黄鶴樓中玉笛十年不到長沙夢逐梨雲歸去月明夜¶
夜思家¶
<pb:KR4e0067_WYG_006-31a>¶
羅浮洞天月上姑射仙人夜歸玉骨本來貞白緇塵莫¶
涴裳衣¶
　　題山居圖¶
亭上松風瑟瑟琴邊澗水泠泠一箇黄茅亭子四窓雲¶
白山青¶
　　題林逋觀梅圖¶
昔年曾訪孤山欲識詩翁半面水邊著意相尋林下無¶
心一見¶
<pb:KR4e0067_WYG_006-31b>¶
　　題伯瑜泣杖¶
母昔杖兒身健母今杖兒力微孝子之心愛日喜懼之¶
年可知¶
　　題閔損衣單¶
母在一子衣單母去三子衣寒名列四科之首孝為百¶
行之原¶
　　題管鮑分金¶
同心之金可斷仁者贈人以財知我莫如鮑叔管仲之¶
<pb:KR4e0067_WYG_006-32a>¶
器小哉¶
　¶
　¶
　¶
　¶
　¶
　¶
　¶
<pb:KR4e0067_WYG_006-32b>¶
　¶
　¶
　¶
　¶
　¶
　¶
　¶
　斗南老人集卷六¶
